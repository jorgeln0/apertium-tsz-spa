Ísti karakata Jesukristueri sïrukueri, enga Dabidi ka Abraani uájpeka:
Abraani Isakiri tátjembespti ka Isaki Jakobueri ka Jakobu Juderi, ka imeri erachi jémbecheri.
Ka Juda Tamari jingunksï Fáresini ka Sérani kángorheaspti ka Fáresi Esromueri tátjembespti ka Esromu Aramueri.
Aramu Aminadabiri tátjembespti ka Aminadabi Naasoniri ka Naasoni Salmoniri.
uaKa Salmoni Raabini jinguni Bóosinksï kángorhespti ka Bóosi Rutini jingunksï Obedini kángorhespti ka Obedi Isairi tátjembespti,
ka Isai irecha Dabiri tátjembespti. Ka irecha Dabi Salomoniri tátjembespti ka ima enga Uriasiri uarhitipka ima amambespti.
Salomoni Roboamiri tátjembespti ka Roboami Abiasiri ka Abiasi Asari.
Asa Josafatiri tátjembespti ka Josafati Joramueri ka Joramu Usiasiri.
Ka Usiasi Jotamueri ka Jotamu Akasiri ka Akasi Esekiasiri.
Ka Esekiasi Manasesiri tátjembespti ka Manasesi Amoniri ka Amoni Josiasiri.
Ka Josiasi Jekoniasïri tátjembespti ka imeri erachi jémbecheri, jiájkani isï engaksï Babilonia pánhapka k'atakata.
Tátsekua engaksï Babilonia uératini k'uanhatsentapka, Jekoniasï Salatielini kángorhespti ka Salatieli Sorobabelini.
Ka Sorobabeli Abiudini ka Abiudi Eliakimuni ka Eliakimu Asorini,
ka Asori Sadokini ka Sadoki Akimuni ka Akimu Eliudini.
Eliudi Eleasarini kángorhespti ka Eleasari Matanini ka Matani Jakobueri tátjembespti,
ka Jakobu Joseri tátjembespti, enga Mariaueri uámbepka engaksï Jesusini kángorhepka enga Krístu arhinhajka.
Ísï jimbo jiájkani uératini enga Abranika ka enga jamberi Dabika témbeni t'ámu sïrurichesptiksï. Ka máteru xánderu Dabi jinguni uénani ka jiájkani jamberi engaksï Babilonia k'atakata pánhapka, ka máteru xánderu jiájkani engaksï Babilonia uératini k'uanhatsentapka ka enga jamberi Krístuekia.
Jesukristueri andajpenukua arisï úkorhespti: Jose Mariani, imani enga Jesusiri nánde jémbeka kurhajkorhetixaptia, ka engaksï nótki márku irekani jápka, Maria Espiritu Sántuni jimbo sapini erokorhexaptia.
Jose kaxumbespti ka no uékasïrempti uandantani, ka Mariani úekaspti sïpatekuarhku jurajkuni.
Enga Jose íni ambe eratseni jápka, Acheri ánjeli ma tsánharhikuarhu xarhakuspti ka arhispti: “Jose, Dabi uájpa, ásï jáma chéni Mariani tembuni, jimboka Espiritu Sántueriska enga inde kóndenhatini jaka.
Ka Maria sapini ma kángorheati ka Jesusiri arhiratarkorheaka jimboka inde, inderi iretani k'amanharhintskuarhu p'ímutantaaka.”
Iámendu i ambe ísï úkorhesti eskamendu Acha imeri uandarini jimbo na uandarini jápka:
“Iurhitskiri ma ixu jarhasti enga uájpani ma kángorheaka, ka Emanueli arhinhaati” (enga arhikuekajka: “Diósï juchantsïni jingunisti”).
Ka enga Jose tsínharhipka ísï jámaspti eska Acheri ánjeli na juramukupka ka Mariani tembuspti.
K'óru no p'árhespti enga jamberi ima uájpa urhetini kángorhepka ka Jesusi arhiratarkorhespti.



Enga Jesusi andajpenupka Beleni enga Judea jaka, imani jurhiatekuechani isï enga irecha Erodesi juramuni jápka. Jerusalenksï niáraspti máru jóskuecheri mímixeticha, tata jurhiata andarakuarhu uératini
kurhangorheparinksï: –¿Nani jarhaski enga andajpenuka ima enga judiuechani irechekuauaka? Jucha imeri jóskuani tata jurhiata andarakuarhu exeska ka k'éri ambechi arhini jurhaska.
Íni ambe irecha Erodesi kurharini ka Jerusaleni anapuechaksï uandanheaspti.
Ka tánantaaspti iámendu tátecheri urhejtsïkurichani ka juramukua jurhentpirichani ka iretarhu anapuechani ka kurhamarheaspti: –¿Krístu nanisï andajpenupirinki?
Ka imaksï arhispti: –Beleni enga Judea jaka, jimboka Diósïri uandari ísï karaska:
‘‘Ka t'u Beleni engari Judea jaka, nóri sánderu sapichueska Judea anapu k'érati iretecha jinguni, jimboka juramuti ma jimini uéraaka, enga Israeli jucheti iretani urhekupaaka.”
Jiájkani Erodesi jóskuecheri mímixetichani sïpatekuarhku ióarhiaspti ka sési kurhambeantaaspti na enga jatini ima jóskua xarharapka.
Ka Beleni axaani jámani arhiaspti: –Ni je jini ka sési kurhangorhe je charhakueri ambe ka engajtsï exentaakia jújtsïni je aianguni, ka jíjtuni niuaka k'éri ambe arhini.
Mímixetichaksï irechani kurhajchatini niraspti, ka jóskua engaksï tata jurhiata andarakuarhu exepka urhekupaaxapti ka jima anhaxurhispti nani enga charhaku jápka.
Mímixetichaksï jóskuani exerini, kánekuaksï tsípespti ka sésiksï p'ikuarheraspti.
K'umanchekuarhuksï incharini charhakuni xéntaspti, Maria imeri amamba jinguni, ka tinguixurhikutinksï k'éri ambe arhispti. Tátsekuaksï mítaaspti itsïmperakua jatakuechani ka tiripiti ka tióxunhanda ka p'untsumekuaksï íntskuspti.
Ka tsánharhitanhasptiksï ka ístuksï aiangunhanksï eskaksï no k'uanhatsentapiringa jima enga Erodesi jápka, ka máteru xanhari jimboksï níntaspti.
Engaksï jóskueri mímixeticha níntapkia, Acheri ánjeli ma Joseni tsánharhikuarhu xarhakuspti ka arhispti: “Jauara ka jauata charhakuni ka amambani ka Ejiptu ni sïpakorheni. Jima ja, na engakini jatini jamberi ji arhiaka, jimboka Erodesi charhakuni jirinhantaaka jimboka uándikuni uéksïnga.”
Jose tsínharhispti ka jauataspti charhakuni ka amambani ka Ejiptuksï niraspti sïpakorheni,
ka jimaksï irekorhespti enga jamberi Erodesi uarhipka ka ísï úkorhesti enga Acha imeri uandari jimbo uandaka: “Ejiptu uératini uandajpaska jucheti uátsïtini.”
Enga Erodesi mítepka eskaksï jóskuecheri mímixeticha tandosï úntaspka, kánekua ikiaspti ka uándikutarkorheaspti iámendu sapichani, engaksï tsimani uéxurhini jatiripka Beleni ka jimajku isï anapuechani, jimbokaksï jóskuecheri mímixeticha jánhastaspka na enga jatini uénapka ima jóskua xarharani.
Jiájkani úkorhesti ima enga Diósïri uandari Jeremiasï uandapka:
“Rama jiuakorhenhaxati, jurajkutakorhentanhani janhani uenhani ka k'arhangunhantani; Rakelisti enga uájpechani uekuajka; ka no uékasïndi eska sési arhinhantaaka jimbokaksï uájpecha uarhirixaka.”
Ka enga Erodesi uarhipka, Acheri ánjeli ma Joseni Ejiptu tsánharhikuarhu xarhakuspti,
ka arhispti: “Jauara, tataka sapichuni ka amambani Israeli pántsï, jimbokaksï uarhiskia ima engaksï tataka sapichuni uándikuni uékempka.”
Ka Jose jauaraspti ka tataka sapichu ka amamba jingunksï Israeli k'uanhatsentaspti.
Ka enga kurhajchpepka eska Arkelao Judea juramuxapka, jima enga tátjemba Erodesi juramuni jápka, chéspti jima niárani. Ka tsánharhikua jimbo aiangukata Galilea isï niraspti,
ka Nasareti niraspti irekani, ka ísï úkorhesti ima engaksï Diósïri uandaricha uandapka eska Nasareti anapu arhinhapiringa.



Imani jurhiatekuechani jimbo Judea, jimesï enga nónema irekaka jámaspti Jauánu itsï atajtsïkpiri, arhijtsïkpeparini,
ka arhijpesïrempti: “¡Diósïni andarhentsï je, jimboka auandarhu anapu irechekua janoxakaia!”
I imesti enga Isaiasï Diósïri uandari uandempka: “Nema ísï uinhachaxati jimesï isï enga nónema irekaka: “Acheri xanharini ambantskakuntsï je, ka xanharini p'arhikjantskakuntsï je.”
Juánueri xukuparhakua kameiueri jauiri jimbo úkatespti ka sïkuiri jóngorhesïrempti ka chóchu ka tékua juátarhu anapu t'iresïrempti.
Jerusaleni anapuechaksï ka Judea ka iurhekua Jordani parhikutini isï anapuechaksï nirasïrempti kurhajchani,
k'amanharhintskuechanksï uandakorheantasïrempti ka Juánu iurhekua Jordanirhu itsï atajtsïkuasïrempti.
Juánu uánekua fariseuechani ka saduseuechani exearini engaksï niárempka itsï atajtsïkukuekaani, arhiasïrempti: “¡Akuitseni járhaticha! ¿Chánksïni ne arhiski eskajtsï chájtu úaka sïpakorhekuni ikimperatani enga jurhani jaka?
Xarhatachka je, eska xarharaaka eskajtsï sési jimbo móantaskia,
ka ásï cha jandiojku arhikorhe je: “Abraani juchari Tátesti.’’ Jimbokaksïni ji arhixaka eska Diósï úsïnga íni tsakapuechani jamberi Abraani uájperantaani.
Ka jacha ambamuntskata jarhastia enga anhatapuni sïrangua jinguni p'ikuaka; jimboka anhatapu enga no újka ambakiti amanhejchakua jukani, ch'apanhasïndi ka chpírirhu k'uanijpanhani.
Jíksïni sési jimbo itsï jimbojku itsï atajtsïkuxaka, eskajtsï móataaka, ka ima engarini chúxapuni jaka, engani ji no jukanchaka kuarhachichani p'ikuani, ima sánderu k'éri ambesti. Imaksïni Espiritu Sántuni ka chpíri jimbo itsï atajtsïkuati.”
K'arhojpatarakuani jupikatixati enga tríjuni kátakutarantaaka. Tríjuni, jatakuarhu incharantaati ka sïnhakini chpírirhu kuanijpaati jima enga nómeni pójpeaka.”
Jesusi Galilea uératini, iurhekua Jordanirhu niáraspti, jima enga Juánu jápka, eska ima itsï atajtsïkupiringa.
K'óru Juánu no uékasïrempti ka arhisïrempti: –T'úrinisï itsï atajtsïkuaka, ¿andirinisï t'u jíndeni arhijki?
Ka Jesusi arhispti: –Jauati iásï ísïni, jimboka Diósï ísï uékasïnga eska úkorheaka. Jiájkani Juánu itsï atajtsïkuspti.
Ka enga Jesusi itsï atajtsïtini uémentani jápka, jimajku auanda mítakorhespti ka eranchespti Diósïri Espirituni enga jipunhini jásï ma kétseni jápka ka imani andajtsïkueraspti.
Ka auandarhu anapu uandakua ma kurhanchekorhespti enga arhimpka: “I jindesti jecheti Uátsï xénhchakata, engani jimbo ji xáni tsípejka.”



Tátsekua Espiritu Jesusini jimesï páspti enga nónema irekaka, eska nóambakiti ts'éjkupiringa.
Ka tsimani ekuatse jurhia k'arhinda jatinia, k'arhimaspti.
Ka nóambakiti andarheraspti ka arhini: –Ekari sési jimbo Diósï uájpeka arhia arini tsakapuechani eskaksï kurhinda úkorhentaaka.
Ka Jesusi mókukuntaspti: –Karakata jarhasti: ‘No k'urhinda jimbojkusï irenhaati, uandakuechani jimbojtu irenhaati enga Diósï uandauajka.’
Tátsekua nóambakiti ireta újchakurakatarhu páspti ka k'éri tiósïo iótakuarhu péraspti
ka arhispti: –Ekari Diósï Uájpeka, ixu uératini k'uanikurhi, nóchka karakata jarhaski andi: ‘‘Diósï ánjeli jémbechani axauati eskaksïni kuájchakuaka. Ka imaksïni no jurajkuati eskari andatsentaaka, ka eskari tsakapurhu ma no téksarhutaaka.’’
Ka Jesusi mókukuntaspti: Ka ístu karakata jarhasti: ‘‘Ásï jáma chéti Acha Diósïni ts'éjkuni.’’
Ka~k'amarani jámania, nóambakiti k'éri juátarhu ma páspti ka iámendu parhakpeni anapu juramukuechani exeraaspti ka na engaksï xáni sési jápka,
ka arhispti: –Iámendu íni ambekini íntskuaka, engarini t'inguixurhichetini k'éri ambe arhiska.
Ka Jesusi arhispti: –Kéndiku nóambakiti, jimboka karakata arhisïnga: ‘‘Chéti Acha Diósïniri k'éri ambe arhiaka ka imantkurisï marhuakuaka.’’
Jiájkani nóambakiti Jesusini jurajkuspti ka ánjelichaksï jurhaspti ka marhuakuxaptiksï.
Enga Jesusi mítepka eska Juánu ónhakata jarhaspka, Galilea kuanhatsentaspti.
Tátsekua Nasareti uéakuspti ka Kafarnaumi niraspti irekani, k'éri iretarhu enga japundarhu uanamukutini jaka, jimesï engaksï Sabuloni uájpecha ka Néftali uájpecha irekapka.
I ambe ísï úkorhesti, ísï eska Diósïri uandari Isaiasi uandaka:
“Sabuloniri ka Néftaliri echeri, enga Jordanirhu parhikutini jaka, enga japundarhu uanamukutini jaka, Galilea engaksï no jakajkuticha irekaka.
Ireta enga pájpakandu irekani jápka k'éri eramarhandekua exesti, ka engaksï uarhikueri k'umandarhu irekapka, eramarhandekua kánekua t'íntskakuasti.”
Jiájkani uénaspti Jesusi arhijtsïkpeni ka uandani: “Diósïni andarhentsï je, jimboka auandarhu anapu irechekua janoskia.”
Jesusi Galilea anapu japundarhu uanamukuni nitamaxapti ka Simonini exespti, imani engajtuksï Pédru arhimpka ka erachi jémba Andresïni, uarhorakuechanksï k'uanimaani jarhani jimbokaksï kurucha p'itamatispka.
Ka Jesusi arhiaspti: –Chúxapujtsïni je, ka jíksïni k'uiripu uarhori úaka.
Ka imaksï jurarkuaspti uarhorakuechani ka chúxapasptiksï.
Sántku urhepatini tsimani erachichantu exeaspti, Jakobuni ka Juánuni, Sebedeo uájpechani engaksï tátjemba jinguni uarhorakuechani sïriantani jápka, ka ióarhiaspti.
Ka imaksï jurarkuspti icharhutani ka tátjembani ka chúxapasptiksï.
Tátsekua Jesusi iápuru Galilea ísï jámasïrempti, iretarhu anapu tángorhentskuecharhu, jimbanhe aiangperakua ka irechekueri ambe uandantaparini, ka mámaru jásï p'amenchakua ambakerpentasïrempti ka iámendu jásï uandanheatechantu ísï.
Iámu Síria Jesusiri ambe mítekorhespti ka pákuasptiksï iámendu imechani engaksï mámaru ambe jimbo nósesi p'ikuarherempka: engaksï kómu p'ikuarherempka ka iámendu jásï p'amenchatichani, ka engaksï nóambakitichani incharhekorheatini jápka, ka engaksï p'íntani jámempka ka engaksï no úempka xanharani ka Jesusi iámenduechani ambakerantaaspti.
Ka uánekuaksï Galilea anapuecha ka Dekapolisi anapuecha ka Jerusaleni ka Judea ka iurhekua Jordanirhu parhikutini anapuechaksï Jesusini chúxapaspti.



Xáni uáni exejpetini, Jesusi juátarhu ma karhamaspti ka jima uaxakaspti, jimajkanksï jurhengorheri jémbecha andarheraspti,
ka ima uénaspti uandani ka jurhendaasïrempti arhiaparini:
“Tsípeksï ima engaksï nómbe ma jimbo k'éramakorhejka, jimboka auandarhu anapu irechekua imecheriska.
“Tsípeksï ima engaksï uerani jaka, jimbokaksï sési arhinhantaaka.
“Tsípeksï kaxumbiticha, jimbokaksï echeri aiakatani ima intsïnhaaka.
“Tsípeksï ima engaksï uékani jaka eska úkorheaka eska Diósï na uéjka, jimbokaksï úmenhaaka ambe engaksï uékani jaka.
“Tsípeksï p'amojpiticha, jimbokaksï p'amojkunhantaaka.
“Tsípeksï ambakiti mintsita jataricha, jimbokaksï Diósïni exeaka.
“Tsípeksï ima engaksï sési pájperakua ambe úni jámka, jimbokaksï Diósï uájpa arhiauaka.
“Tsípeksï ima engaksï sési ambe úrini, ka engaksï útasï atanhani kánhka, jimboka auandarhu anapu irechekua imecheriska.
“Tsípe je cha engaksïni jíndeni jimbo útacheaka, ka atakuekanksïni ka mámaru ambeksïni nósesi jásï ambe chkuándiraparini arhiparhatani.
Kánekua tsípe je, ka sési p'ikuarhera je, jimboka auandarhu chári andakua káneska; nóchkaksï Diósïri uandari tua anapuechani májkueni ataaspi andi.
“Chájtsï parhakpeni anapu etukueska, ka enga etukua nóteru etumarhaaka, ¿ambeteru úni marhuasïnki? Nóteru marhuapirindi, xanharuterku k'uanitamanhasïndi ka jima t'auajchakunhasïndi.
“Chájtsï íni parhakpeni anapu erajkutakueska; k'éri ireta ma enga juátarhu karhakua jarhajka no úsïndi no xarharani.
Ka erajkutakua májtu no étskunhasïndi ka purhechirhu ma kápchakuranhani, erajkutakua ch'urhinguarhusï péranhajti eska erajkutauaka iámenduechani engaksï k'umanchekuarhu jarhajka.
Májkueni t'íntskare chári t'íntskua uánekuechani japarini, eskaksïni cháksïni sési ambe úni exerini, chári Táteni enga auandarhu jaka k'éri ambe arhiaka.
“Ásï ísï eratse je eskani ji jurhaska Diósïri uandarichani ka Diósïri juramukuechani k'amajkuani, no k'amajkuanisïni juka, marhuataanisï juka.
Jimbokaksïni sési jimbo arhixaka eskaksï parhakpeni ka auanda nótki k'amakurhini jauaka, ka iámendu ambe kurhadiranhaati eskamendu juramukuarhu na karakata jaka, ka iámu ambe ísï úkorheati.
Ísï jimbo nákinderku nema enga juramukuechani no kurhajchauaka náuejki sánderu sapichu méni, ka ísï jurhentpeni, auandarhu anapu irechekuarhu kánekua sapichu arhinhaati; k'óru ima enga ísï úaka ka ísï jurhentpeni, auandarhu anapu irechekuarhu k'éri arhinhaati.
“Ísï jimboksïnisï arhini jaka, ekajtsï cha no sánderu sési~jámaska eskaksï fariseuecha ka eskaksï juramukua jurhentpiricha, eska Diósï na uéjka, nójtsï inchaaka Diósïri irechekuarhu.
“Chájtsï kurhaskia ambe engaksï tua anapuecha arhinhaka: ‘‘Ásï uándikpe, ka nákinderku nema enga uándikpeska, k'amanharhiranhantaati.’’
K'óruksïni ji arhixaka: Ima enga erachi jémbani ikiakuaka, indeni jimbo k'amanharhiranhantaati, ka ima enga erachi jémbani útakuaka, k'éri tángorhekuarhu k'amanharhiranhantaati, ka ima enga kánekuamendu nósesi útakuaka erachi jémbani, chpírirhu k'uanijpanhaati.
“Ísï jimbo, ekari kéjtsïtani jámani jima míantaska eskajtsï erachi jinguni arhirperatixaka,
parhandikuani kéjtsïtakuarhu urhepani jurajku, ka ni urheta chéti erachi jinguni sési arhijperantani ka xásïri k'uanhatsentaaka parhandikua kéjtsïtani.
“Sóntku teruatperantsï je ne engajtsï jinguni arhirperatini jaka, engakini ima nótki útatsperakuarhu p'itajkorheni jauaka, ásïkini ima útatspirini intsïnharhite, ka útatspirikini ónhpirini, ka ónhpirikini k'ataperakuarhu incharani.
Sési jimbokini arhixaka eskari no uéraaka ekari no urheta iámu maiampentaska.
“Chájtsï kurhaska eska uandakata jarhaska: ‘Nóri jámaaka ísku jándini.’
Ka jíksïni arhisïnga eska ima enga iurhitskirini ma atamarheaka, eska ima mintsitarhu ísku jándi úkorheskia, imani iurhitskirini jimbo.
“Ísï jimbo, ekakini éskua jurhijkandani anapu terungutaraska, p'itanharhi ka k'uaniku, sánderu sésisti eskari ma ambe tsîtaaka ka nóri infiernurhu iámu k'uanijpanhani.
Ka ekakini jájki jurhijkandani terungutaraska, kachujku ka k'uaniku, sánderuchka sésisti eskari ma ambejku tsîtaaka ka nóri infiernurhu iámu k'uanijpanhani.
“Ka ístu uandakata jarhasti: ‘Ne enga témbani nóteru xénhchaakia, úati karakata úkuni enga arhiaka eska jurajkuxaka.’
Ka jíksïni arhisïnga eska ne enga témbani ikimchaaka,~ka no uarhitiri ísku jándikua jimboeni, ísku jándi úxati, ka ima enga uarhiti jurajkukatani tembuntaaka ísku jándixati.
“Ka kurharixakajtujtsï ambe engaksï tua anapuecha arhinhaka: ‘Ásï jáma ísku uénani uandani ka tátsekuari no ísï úni, sési k'amata úni ambe engari Diósïni aiakuka.’
Ka jíksïni arhisïnga: ásï méni jáma je auandani jimbo ambe ma aiatspeni, jimboka Diósïri uaxantskua jima jarhaska;
ójtu parhakpeni jimbo, jimboka Diósïri jatandukueska, ójtu Jerusaleni jimbo, jimboka ima ireta k'éri irecheriska.
Ka ástu jáma chéti éjpu jimbo ambe ts'ïrimerakuekani, jimbokari no jamberi úsïnga ma jauiri t'upujtsïkorheni o turhiptsïkorheni.
Ma ambejku uétarhisïndi eskajtsï uandaaka ‘jo’ o ‘nómbe’ jimboka nóambakitiriska ekajtsï jukari uandaaka.
“Kurhariskajtsï ambe enga uandanhaka: ‘Engakini nema éskua atacheaka, t'újtu éskua atakuntsï ka engakini nema sînichani etsaaskacheaska, t'újtu etsaaskakuantsï.’
Ka jíksïni arhisïnga: Ásï jáma je anhatsekuni imani enga nóambakeka; ekakini nema jurhijkandani páksanharhikuska, máteru akandantukini páksanharhikue.
Ekakini nema útatsperakuarhu p'itajkorheska ka xukuparhakuakini euakorheni, chereparhakuajtu íntsku.
Ka ekakini nema ambe sáni párakuekaska, iauani jamberi jarhuata páni.
Íntskuakari imani engakini ambe kurhacheaka, ka ásï jáma no jiájkutani ne engakini ambe kuáneni uékaaka.
“Ístujtsï kurhaaska ambe enga uandanhaka: ‘Chájku xénhchpera je ka kurhunhea je imechani engaksï ikiajchejka.’
K'óruksïni ji arhixaka: Xénhchaa imechani engaksïni kurhunhejka ka kómu arhijpekua je imechani engaksïni k'amarhentka útacheni.
Ísïjtsï chári Táte uájpeuaka enga auandarhu jaka, enga imeri tata jurhiata jimbo no ambarhatichani ka kaxumbitichani t'íntskakuajka ka janirakuani.
Ekajtsï cha imechantku xénhchaaska engaksïni chánksïni xénhchajka, ¿ambejtsï andaa? ¿Andi nóksï májkueni jámasïnki tumina tánaticha?
Ka ekajtsï cha, chári erachichantku uandajpaska, ¿ambejtsï jukari sési ambe úxaki? ¿Nóksï no jakajkuticha jamberi ísï jámasïnki?
Cháchka k'amak'amasï sési ambe u je, ísï eska chári Táte enga auandarhu jaka enga k'amak'amasï sési ambe újka.



“Ásï jáma je uánekuechani japarini sési pakarakuekani, sési ambe úrini, jimboka ekajtsï ísï jámaska, chári Táte enga auandarhu jaka nómbemaksïni íntskuati.
“Ka engari no jatsikorherichani jarhuatauaka, ásï méntku imani uandaparini jáma, ísï eskaksï na jámka ísku ísï uandaricha, k'umanchekua tángorhentskuecharhu ka xanharu jimboksï uékani eskaksï k'éri ambe arhinhaaka. Sési jimboksïni arhisïnga, eskaksï ima andakua intsïnhaskia.
K'óru t'u na engari jatini no jatsikorherini ma jarhuataaka, ásï míte chéti jájki uikixkandani ambe enga jurhijkandani íntspeka,
eska sïpatekuarhkueuaka chéti jarhojperata ka chéti Táte engakini sïpatekuarhku exejka, imakini maiamuati.
“Na engari jatini Diósïni uandajpaaka, ásï xáxe eskaksï ima engaksï ísku ísï uandajka, jimbokaksï ima tsitisïnga anhaxurhitini k'umanchekua tángorhentskuecharhu ka terurukuecharhu uandamukukorheni; sési jimboksïni arhisïnga eskaksï ima maiamunhatixakaia.
K'óru t'u, na engari jatini Diósïni uandajpaaka, inchakorhentsï ka mínhakorheni ka jandiojku chéti Táteni aiangukorhe, ka chéti Táte enga sïpatekuarhujtu exejka, imakini maiamuati.
“Ka ekari Diósïni uandajpaaka ásï mémechani uéntsï méntkueni arhini ísï eskaksï ima engaksï no jakajkujka, engaksï xáni uandauandametini ísï eratsejka eskaksï ísï kurhanhaaka.
Ásïchka ts'éndakuantsï je, jimbokajtsï nótki jamberi~jamberi aianguni jauaka chári Táteni, ka ima t'uíni mítetini jarhasïndi ambejtsïsï uétarhenchani jarhajki.
Cháchka arisï kómarhijpekorhe je: ‘Táte, engari auandarhu jaka, k'éri ambeskari, chéti jakangurhikua kánekua k'éri ambesti.
Chéti irechekuajtsïni janoche. Úkorhe parhakpeni ísï eskamenduri t'u na uéjka, májkueni eska auandarhu na úkorheni jaka.
Íntskujtsïni iásï, mándani pauani anapu t'irekua.
Púachentajtsïni ambe engachi nósesi útspeka, ísï eskani jucha na púakuantajka imechani engajtsïni nósesi úcheka.
Ásïjtsïni jiáreta eskachi ísku ambe niátaaka, kénditachejtsïni nósesi jásï ambe. [Jimboka chétiska Juramukua ka uinhapekua ka k'érikua méntku isï. Ka ísïue.]’
“Ísï jimbo ekajtsï cha púatspentaska ambe engaksïni nósesi úcheka, chári Tátejtuksïni, enga auandarhu jaka, púachentaati;
ka ekajtsï cha no púatspentaska, chári Tátejtuksïni no púachentauati chári k'amanharhintskuechani.
“Ekajtsï k'arhinda jauaka, ásï kómu jánharhintsï je, ísï eskaksï ima engaksï ísku ísï uandajka, engaksï kómu nínharhiparini xarhatakorheni úejka eskaksï k'arhinda jarhasïnga; sési jimboksïni arhisïnga eskaksï ima maiamunhatixakaia.
K'óru t'u na engari jatini k'arhinda jauaka, jupanharhikorhe ka ambajtsïkorhe,
eskari no xarhatatspeaka eskari karhinda jarhasïnga ka Tátentkuri xarhatakuni engari t'újku p'ikuarhenheparini újka, ka chéti Táte enga iámendu ambe exejka, imakini maiamuati.
“Ásï parhakpeni anapu jatsikorhekua kánerakorhe je, ixu enga seperi arhajka ka púni ka tereni ka engaksï sïpajkurhecha sïpajka.
Sánderu sáni auandarhu anapu jatsikorhekua kánerakorhe je, jini enga seperi no arhajka ka no tereni ka engaksï sïpajkurhecha no újka sïpani.
Jimboka nani enga chári jatsikorhekua jauaka, chári mintsitajtu jima jauati.
“Éskua xékorhetarakuesti; ísï jimbo eka chéti éskua ambakeka, t'úri iámu t'íkjandu jauaka;
ka enga chéti éskua no ambakeka, iámuri pájpakandu jauaka, ka nóri úaka sési erajkuni engari iámu pájpakanhetini jaka.
“Nónema úsïndi tsimani achechani marhuakuani, jimboka ima ma ísïni kurhunheaka ka máteruni xénhchani, o ima ma ísïni sánderu sési kámaati ka máteruni ísku exeni. Nójtsï úaka Diósïni marhuakuni ka jatsikorhekuantu marhuakuni.
“Ísï jimbo, jíksïni arhixaka: Ásï uandanhea je chári tsípekua jimbo, ambejtsï t'irea ka ambejtsï itsïmaa o xukuparhakua ambe jimbo ¿Andi no tsípekua sánderu jukaparhakueski eska t'irekua? ¿Ka andi no anhanhatakua sánderu jukaparhakueski eska xukuparhakua?
Exea je káratichani, nóksï tsíri jatsisïndi ka níksï p'ikuntajki ka níksï xanini patsarakua jatsijki; ka k'óru chári Táte auandarhu anapu t'ireraasïndi. ¿Andi nójtsï cha sánderu jukaparhaski eskaksï káraticha?
¿Ka ne ua cha ma ísï náuejki xáni jángorhentani, imeri irekuani ma jurhiatekua kuturani?
¿Ka andijtsïsï xukuparhakua jimbo uandanheajki? Exea je, na enga jukajka tsïtsïki juátarhu, nóksï ánchekorhesïndi ka nóksï p'arhasïndi.
K'óruksïni ji arhixaka eska Salomoni, iámendu imeri jatsikorhekua jinguni, no ísï kasïpentaspti eskaksï tsïtsïkicha na kasïpejka.
Ka enga Diósï tsïtsïki juátarhu anapuechani ísï kasïperajka, enga iásï jukarini jaka ka enga tátsekua kurhiatanhajka, ¿andi no sánderu ambe ua chánksïni jimbo, sántku jakajkuticha?
Ásïchka uandanhea je uandaparini: ‘¿Ambechisï t'irea o ambechisï itsïmaa o ambechisï xukuparhaa?’
Jimbokaksï no jakajkuticha iámendu íni ambe jimbo uandanheasïnga, ka chájtsï Táte auandarhu anapuni ma kángorhesïnga, enga mítetini jaka eskajtsï iámendu íni ambe uétarhenchasïnga.
Jirinhantsï je urheta Diósïri irechekuani ka ísï jáma je eska Diósï na uéjka ka máteru ambejtsï ísku kúndamenhaaka.
Ísï jimbo, pauani anapu ambe ásï uandanhea je, jimboka mándani pauani jutsïkorheaka uandanheata jinguni. Sésku jarhasïndi mándani pauani anapujku uandanheata.



“Ásï jáma je arhinhchpeni ka chájtujtsï no arhinhchanhantaaka,
jimboka ambe engajtsï cha arhinhchpeaka, májkuentsï arhinhchanhantaaka ka ambe engari útspeaka méntkuendi k'uanhaskumenhantaaka.
¿Nénari chéti erachini tekaasïni jarhuatani enga echenharhitini jaka, ka t'úri no exekorheni kostiasïni engari jukanharhitini jaka?
¿Nénari jimbosï tekaajki chéti erachini arhini? ‘Jurajkukini p'ínharhikuntani ambe engakini echenharhitaka’ ka jiniri t'u kostiasïni jukanharhitini jarhani.
¡Ískuri ísï uandasïnga! Kostiasïni urheta p'ínharhikorhentsï ka jiájkaniri sési éskaaka ka úakari chéti erachini p'ikunharhikuntani ambe enga echenharhitaka.
“Ásï jáma je pímbinhasï ambe uíchuechani íntsaani o tsakapu mereari jukaparharini kúchichani k'uanitskakuaani, ásïksï inde t'auajchakue ka ásïksïni uíchuecha k'uanhajpatse katsarheni.
“Kurhajkorhe ka intsïnhaakari, jirinhantsï ka xéntaakari, uámuta ka mítamenhaakari,
jimboka~ne nema enga kurhajkorhejka intsïnhasïndi, ka~ne nema enga jirinhantajka xéntasïndi ka ne nema enga uámutatspejka mítamenhasïndi.
“¿Jaki cha ma ísï ixu, engaksïni chári uátsïti ma kurhinda ma kurhacheaka ka t'u tsakapu ma íntskuni?
¿O ekakini kurucha ma kurhacheaka ka t'u akuitse ma p'akarhkurhatani?
Ekachkajtsï cha nóambakeparini, jurhenaka chári uátsïtichani ambakiti ambe íntsaani, ¡náxanderu ambakiti ambe íntsaua chári Táte enga auandarhu jaka imechani engaksï kurhakuaka!
“Ísï jimbo néna engajtsï uéjka eskajtsï kánhaaka, ísï kámpe je, jimboka ísïska Juramukuani kurhajchani ka Diósïri uandarichani kurhajchaani.
“Jimesï incha enga no kómukurhaka, jimboka uanhenhaska engaksï jimesï inchajka enga kómukuarhaka, ka engaksï ima xanhari kóstini jatajka enga tsînchetpejka;
k'óru no kómukurhasti ka no kórurhasti ima xanhari enga tsípekuarhu pérpejka ka namuntkuksïsï xéntajti.
“Jinguntku jáma je diósïri uandari eratakorherichani jinguni, engaksïni karichini járhantatini janochejka ka k'óruksï incharini jiuatsïni apejpentspitini.
Imecheri jángua jimbojtsï míteantaauaka. ¿Andi tsïtunirhu úba p'ikunhantasïnki o tsurhumurhu jígusï p'ikunhantasïnki?
Ísï jimbo, jarhasti ambakiti anhatapu enga ambakiti amanhejchakua jukajka, ka ístu jarhasti anhatapu enga no ambakiti amanhejchakua jukajka.
No úati anhatapu ambakiti no ambakiti amanhejchakua jukani, ka nójtu úati no ambakiti anhatapu ambakiti amanhejchakua jukani.
Náki uéjki anhatapu ma enga no áspiti amanhejchakua jukajka, ch'apanhasïndi ka kurhinhantani.
Ísï jimbojtsïsï imecheri jángua jimbo míteantauaka.
“Nóksï iámendu ima engajtsïni ‘¡Acha, Acha arhijka!’ inchaati auandarhu anapu irechekuarhu, imajkuksïsï inchaati engaksï ísï jámka eska jucheti Táte, enga auandarhu jaka na uéjka.
Uánekuajtsïni imani jurhiatekua arhiati: ‘Acha, Acha, ¿andi nóchi chéti jakangurhikua jimbo arhijtsïkpeski, ka chéti jakangurhikua jimbochi nóambakitichani petarhpeantaani ka uánekua milagruechanchi úani?’
Ka jiájkani ji arhiauaka: ‘Nóksïni míteska ¡Kéndikuchejtsïni nósesi ambe úricha!’
“Ima engarini kurhajka ka jucheti uandakuechani marhuataani, acheti míakua jukari ma jinguni terukutantasïnga enga k'umanchekua úni jámani tsakapurhu karhakua píjtsïtaka.
Ka janispti, ka iurhentpeni ka kánekua tarhiani, ka méntku k'umanchekuani nósesi kántani, ka k'umanchekua no xerekorhentaspti jimboka tsakapu pítsetixapka.
K'óru ima engarini íni uandakuechani kurhajchani jaka ka no marhuataani, acheti no míakua jukari ma jinguni terukutantasïnga enga k'umanchekuani kutsarindu úpka.
Janispti ka iurhentpeni ka kánekua tarhiani, ka méntku k'umanchekuani nósesi kántani, ka kuáskuspti ka xerendurhikorhentaspti.”
Enga Jesusi k'amarapka uandani, ísku pakareranhatixapti imeri arhijtsïkperakuani kurharini,
jimboka jarhamekua jinguni jurhentpesïrempka ka no ísï eskaksï juramukua jurhentpiricha na jurhentpejka.



Enga Jesusi juátarhu uératini kétsentapka, uánekuaksï chúxapaxati.
Ka jima andarheraspti xúta jukari ma ka tinguixurhikuspti arhiparini: –Acha, engari uéjka, úakarini ambakerantani.
Ka Jesusi p'árheparini arhispti: –¡Uéksïnga, ambakentsïa! Ka xúta jimajku nónespti ka p'amenchati ambakentapaspti.
Ka Jesusi arhispti: –Exe, ásï nemani jáma aianguni, imantkukinisï arhijka eskari táta jinguni niuaka ka pa kéjtsïtakua eska Moisesiri juramukua na arhijka ka ísïksï ima mítetini jauati.
Enga Jesusi Kafarnaumi inchaakupka, p'urhejkuti Róma anapu urhejtsïkuri ma andarheraspti ísï
kómarhiparini. –Acha, jucheti jántspiri juchenio apondikusti, ka no úsïndi manakorheni ka kánekua arhiraxati p'amerani.
Ka Jesusi arhintaspti: –Ji niuaka ka ambakerantaaka.
Ka p'urhejkuti urhejtsïkuri arhispti: –Tata, ji no nitatarheska eskari t'u juchenio inchaaka, májku uanda ka jucheti jántspiri ambakentaati.
Ka nóchkani jíjtuni jamberi juramumenhasïni andi, ka jíjtuni p'urhejkutichani juramukuasïnga, ekani ima ma ísïni arhiaka: ni arhini, ima nirasïndi, ka ekani máteruni arhiaka: ju axu arhini, ima jurhasïndi, ka ekani jucheti jántspirini arhiaka: arini ambe u, ima úsïndi.
Jesusi ísï kurharini ísku pakareraspti ka arhiaspti imechani engaksï chúxapani jápka: –Sési jimboksïni arhixaka, eskani nónani Israeli xéska nemani, xáni mintsikani eska i acheti na mintsikajka.
Arhixakaksïni eskaksï uánekua juuaka tata jurhiata andarakuarhu uératini ka tata jurhiata inchajtsïkuarhu isï jamberi uératini, ka Abraani, ka Isaaki ka Jakobu jingunksï, auandarhu anapu irechekuarhu márku uaxakaati t'ireni.
Ka irechekuarhu anapuechaksï uérakua pájpakandu petanhaati; ka jimaksïsï ueraati ka sïnichanksï kirisïmentaati.
Ka Jesusi p'urhejkuti urhejtsïkurini arhispti: –Níntsa ka úkorhe eskari na mintsikaka. Ka p'urhejkutiri jántspiri ambakentapaspti.
Jesusi Pédruo niraspti ka jima xéntaspti Pédrueri tarhampirini apondikuni jarhani xáni tinharani.
Ka Jesusi jupijkuspti ka ima tinharakuani jupinaspti ka jauaraspti ka sóntku ambe k'éndaaxaptia.
Tirimarhandu, Jesusinksï uánekua nósesi jásï incharhetichani pákuaspti ka ima májku uandakua jimbo petarhetantaaspti, ka iámendu p'amenchatichani ambakerantaaspti,
ka ísï úkorhenia ima enga Diósïri uandari Isaiasi uandaka; “Ima p'iuasti juchari p'ikuarherakuechani ka juchari p'amenchakuechani.”
Engaksï Jesusini xáni uánekua uirhipkurhatini jápka, Jesusi juramukuaspti jurhengorheri jémbechani eskaksï japundarhu parhimepiringa.
Ka juramukua jurhentpiri ma andarheraspti ka arhispti: –Jurhentpiri, chúxapaakakini nani uéjki engari niuaka.
Ka Jesusi arhispti: –Jiuatsïchaksï irekorhekua jatsikorhesti ka kuínichaksï xerekua jatsikorheasti, k'óru Acheti Uájpa no jamberi jatsikorhesti nani mintsikorheni.
Ka máteru jurhengorheri jémba ma arhispti: –Acha, sésikuarini íntsku nirani jucheti táteni urheta jatsintani.
Ka Jesusi arhispti: –Chúxapurini, uarhirichaksï niue uarhirichani jatsikorheantaani.
Jesusi icharhutarhu jataspti ka jurhengorherichaksï chúngumaspti.
Ka japundarhu kánekua nósesi tarhiaspti, xáni ísï engaksï jenguerakuecha icharhutani ójchakurani jápkia. Ka Jesusi k'uípaxapti.
Jimajkanksï jurhengorheri jémbecha tsínharhitaspti ka arhinksï: –¡Acha, p'ímantajtsïni, uarhimexakachia!
Ka ima arhiaspti: –¿Andijtsïsï chéjki? ¡Nójtsï mintsikasïnga! Ísï uandarini, jauaraspti ka xukaspti tarhiatani ka japundani ka iámendu ambe sési niántaspti.
Imaksï xáni ísï ambe exerini uandasïrempti: –¿Néxamue i acheti enga tarhiata ka japunda jamberi kurhajchajka?
Enga Jesusi japundarhu parhimepka, Gadarecheri echeri jimboksï tsimani nóambakiti incharheticha kúmaspti, engaksï uarhiri jántskuarhu uéndikupka. Kánekuaksï ikimenharhispti, xáni ísï enga jamberi no únhempka jimesï isï nitamanhani.
Ka uinhachaparinksï uandaspti: –Diósï Uájpa ¿Amberisï úejki juchantsïni jinguni? ¿Urhetkujtsïni jurhaski nósesi kántani?
No iauani jarhareatini uánekuaksï kúchicha jámaxapti,
ka nóambakitichaksï Jesusini kómarhispti, arhiparini: –Ekajtsïni petarhentaska, sésikuajtsïni íntsku amani kúchichani incharheani.
Ka Jesusi arhiaspti: –Ni je. Imaksï uérhpentatini kúchichanksï incharheantaaspti ka kúchichaksï kétsemandu isï uiriaspti ka japundarhuksï uékameraspti ka jimaksï uarhimespti.
Ka kúchi erangutichaksï sïpakorhespti ka iretarhuksï iámu ambe uandantaspti engaksï xáni nóambakiti incharheticha úkorhenchapka.
Jiájkani iretarhu anapuechaksï niraspti Jesusini kúmani, ka engaksï exepka kómarhisptiksï eska uéakukuantaapiringa.



Tátsekua enga Jesusi k'éri icharhutarhu jatantapka, parhikuntaspti ka imeri iretarhu niantaspti.
Ka jimaksï pérakuspti k'uírakua jimbo achetini ma enga no úempka manakorheni. Jesusi exearini eskaksï ima kánekua mintsikaxapka, p'amenchatini arhispti: –Jucheti uátsï, uinhapekorhentsï, k'amanharhintskuechaniri p'uamenhantaskia.
Ka máruksï kararicha arhijperaxapti: “I Diósïni útakuxati.”
Jesusi mítetini ambe engaksï eratseni jápka, uandaspti: –¿Andijtsïsï xáni nósesi jásï ambe p'ikuarhenhejki?
¿Ambe sánderu no ts'unhapeski, uandani: ‘‘K'amanharhintskuechaniri púamenhantaskia arhini, o jauara ka xanhara arhini?’’
Jíksïni exeraaka eska Acheti Uájpa, parhakpeni juramukua jatsiska~k'amanharhintskuechani púatspeantaani. Ka arhispti imani enga no úempka manakorheni: –Jauara ka k'uírakuani k'arhakorhentsï ka níia níntani.
Ka ima acheti jauaraspti ka níntaspti.
Ísï exenhatini, kánekua chérakorhenhatixapti ka Diósïnksï k'éri ambe arhispti jimboka xásï juramukua íntspespka.
Enga Jesusi jima kéndikupka, achetini ma exespti enga Mateo arhinhempka, enga tumina tánantskuarhu uaxakatini jápka ka arhispti: –Chúxapurini. Mateo jauaraspti ka chúxapaspti.
Ísï tátsekua, enga Jesusi Mateuo t'ireni jápka, uánekuaksï tumina tánaticha ka k'amanharhintstichaksï niáraspti, ka uaxakasptiksï t'ireni jima enga Jesusi jurhengorheri jémbecha jinguni jápka.
Engaksï fariseuecha exepka arhiasptiksï jurhengorherichani: –¿Andisï chári jurhentpiri tumina tánaticha ka k'amanharhintstichani jinguni t'ireni jaki?
Jesusi ísï kurharini arhiaspti: –P'amenchatichaksïsï tsinajpirini uétarhenchajti, nóksï ima engaksï sési jámani jaka.
Ni je ka jurhengorhe je ambe enga arhikuekajka ‘‘P'amojperakuasïni uéjka ka no parhandikua kéjtsïtakua ambe.’’ Jimbokani ji no kaxumbitichanisï ióarhiantaani juka, k'amanharhintstichanisïni juka ióarhiataani.
Juánu itsï atajtsïkpiriri jurhengorherichaksï, Jesusini andarheraspti ka kurhamarhesptiksï: –¿Andisïni jucha ka fariseuechaksï mémechani k'arhinda jarhajki? ¿Ka andiksïsï chéti jurhengorhericha no k'arhinda jarhajki?
Ka Jesusi arhiantaaspti: –¿Andi úaksï tembuchakuarhu, jarhojpiricha mískorheni jarhani enga tembucha imechani jinguni jauaka? K'óru niárati jurhiata enga tembucha p'íkunhantaaka ka jiájkanksï k'óru karhinda jauati.
“Nónema takusï jimbanhe jimbo maiarasïndi xukuparhakua tamapuni, jimboka takusï jimbanhe tskúntasïnga ka tamapuni sánderu karukuni.
Ka kauikua jimbanhejtu no jatsiranhasïndi kauikua jatakua tamapurhu, jimboka sïkuiri katikorhesïnga ka kauikua tsîncheni. Ísï jimbosï kauikua jimbanhe, jimbanhe jatakuarhu jatsiranhajti, ka ísïksï tsimani ambe márku patsakorheati.”
Enga Jesusi íni ambe arhiani jápka, judiuecheri urhejtsïkuri ma andarheraspti, ka tinguixurhikutini arhispti: –Nanaka sapichu jucheti iáiasï uarhisti; ju p'ájtsïkuni ka ima tsíntaati.
Jesusi jauaraspti ka jurhengorheri jémbechaksï chúxapaspti.
Ka xanhari jimbo, uarhiti ma andarheraspti enga témbeni tsimani uéxurhini p'amenchapkia, iurhirini no úni anhaxustani ka sunundani jupijparhukuspti,
jimboka ísï p'ikuarhenhesïrempka: “Sunudajkuni ekani párhekuaka, ambakentaaka.”
K'óru Jesusi p'irhipakorhespti ka uarhitini erateparini arhispti: –Ásï jáma p'ikuarherani jucheti uátsï, mintsikaskarini jimborisï ambakentaka. Ka ima uarhiti jimajku ambakentapaspti.
Enga Jesusi urhejtsïkurio inchapka, exeaspti kústatichani, ka imechani engaksï uerani jápka, ka engaksï mámaru ambe uandantani jápka,
ka arhiaspti: –Kéndiku je, nanaka sapichu no uarhirixati, k'uíxati. Ka Jesusinksï teresmarhusïrempti.
Ka engaksï iámenduecha petanhantapka, Jesusi inchaspti ka nanaka sapichuni jupijkuspti, ka nanaka sapichu tsíntaspti.
Ka iápuru jimesï ima ambeterku uandanhantaxaptia.
Enga Jesusi uéntapka, tsimani pátenharhichaksï chúxapaspti uinhachakuparini: –¡Dabi uájpa, p'amojkujtsïni!
Ka enga Jesusi k'umanchekuarhu niántapka, pátenharhichaksï andarheraspti ka Jesusi kurhamarheaspti: –¿Andi cha mitsikasïnki eskani úaka ísï úni? Ka imaksï arhispti: –¡Jo, Tata! Arhini.
Jiájkani Jesusi p'ánharhikuaspti arhiaparini: –Úkorhe ísï eskamendujtsï na mintsikani jaka.
Ka exesptiksï ka Jesusi uinhamarhekuaspti: –Ásï nemani aianguntsï je.
K'óruksï ima kéndikutini iápuru jimesïksï uandantaspti.
Engaksï pátenharhicha uéntani jápka, jimajkuksï pérakuspti nunuxini ma enga nósesi jásï ma incharhetini jápka.
Enga Jesusi nósesi jásïni petarhetantapka, nunuxi uandaspti. Ka ísku pakareranhasti ka uandanhasïrempti: –Israeli iretarhu nómeni xásï ambe exenhaxapti.
Ka fariseuechaksï uandasïrempti: –K'éri nóambakitiri juramukua jimbo petarhpeantaasïndi nósesi járhatichani.
Jesusi iápuru k'érati ka sapirhati iretecharhu nirasïrempti, ka k'umanchekua tángorhentskuecharhu jurhentpesïrempti ambakiti aiangperakuani, ka iámendu jásï p'amenchakuechani ka p'ikuarherakuechani ambakerpentasïrempti.
Ka xáni uáni exejpetini, kánekua p'amojkpespti jimboka tsînchekata ka etsakorhetini jánhaxapka, ísï eskaksï karichicha enga nónema eranguani jarhajka.
Ka jurhengorheri jémbechani arhiaspti: –Sési jimbo, p'ikuntskua kánesti ka p'ikuntstichaksï namuntkueni.
Kómarhi je Achani enga p'ikuntani jaka eska axauaka p'ikuntstichani.



Jesusi témbeni tsimani jurhengorheri jémbechani erakuaspti, ka juramukua íntsaaspti nósesi jarhati espirituechani petarhpeantaani, ka mámaru jásï p'amenchakuechani ka p'ikuarherakuechani ambakerpeantaani.
Ístiksï témbeni tsimani jurhengorhericha: Simoni uénani enga Pédru arhinhempka; ka erachi jémba Andresï; ka Juánu, Sebedeo uájpecha;
ka Felipe ka Bartolome ka Tomasï; ka Mateo tumina tánantsti; ka Jakobu Alfeo uájpa; ka Lebeo engajtuksï Tadeo arhimpka;
ka Simoni uarhipiti ka Júdasï Iskariote, ima enga Jesusini intsïnharhitpepka.
Íni témbeni tsimani, Jesusi axaani jámani arhistakuaspti: “No jakajkuticheri xanhari jimbo ásï ni je, ka Samaria anapu iretecharhu ásï inchaaku je,
sánderu sáni karichi tsînchekatecha Israeli anapuecha jinguni ni je.
Ka arhijtsïkpeakajtsï eska auandarhu anapu irechekua janoxakaia.
P'amenchatichani ambakerantaa je, ka uarhirichani tsítantaa je, ka xúta jukarhekorherichani p'ikurheantaa je, ka nóambakitichani petarhpeantsï je. Chájtsï ísku intsïnhaska íni ambe, chájtu ásï ambe ma kurhajkorhe je.
“Tumina ásï p'ajtakorhe je, méntku nóma jásï;
sutupu ka mórhekorhekuajtu ásï pájtakorhe je, o kuarhachi o tenhexkorhekua ka imani ambe engajtsï xanhari jimbo uétarhenchapaaka, jimboka ánchekorheri ma sésekua jatsisïnga eska t'ireranhaaka.
Ka engajtsï k'éri iretarhu ma o sapichu iretarhu ma niáraaka, jirinhantsï je nemani engajtsï mintsinharhiaka, ka imecho pakara je engajtsï jamberi uéakuntaska.
Ekari nani niáraaka, jima anapuechani sési uandajpaa.
Ka ekaksï jima anapuecha jukanchaka eskaksï uandajpanhaaka, chéti sési jakua imani k'umanchekuarhu jauati; k'óru ekaksï jima anapuecha no jukanchaka eskaksï uandajpanhaaka, sési jakua no jima pakaraati.
Ka engaksïni nema nósesi erokaaka, ka nóksïni kurhani, ima kumanchekuarhu o iretarhu ueakuntsï je ka t'upuri sésisesi uauanduntsï je.
Sési jimboksïni arhixaka eska jurhiatekua enga útatsperanhaaka, ima iretarhu anapuechaksï sánderu k'amanharhiranhantaati eskaksï Sodoma ka Gomorra anapuecha.
“Jíksïni karichini axaxaka jimesï engaksï jiuatsïcha uánekua jámka, jinguntku jáma je, ísï eskaksï akuitsecha~ka jipunicha na jámka.
“Jinguntku je, jimbokaksïni juramuticha jinguni páaka, ka k'umanchekua tángorhentskuecharhuksïni k'uikirheati,
ka ístujtsï jíndeni jimbo k'érati juramuticha jinguni pánhaaka ka irechecha jinguni; ísïjtsï úaka jima uandantani jucheti ambe ka iámendu iretechani mítetaraani.
Ka engajtsï juramutichani jinguni pánhaaka, ásï jáma je uandanheani ambe o nénajtsïsï uandaa, jimajtsï jánhastanhaaka ambe enga k'uanijka uandani,
jimbokajtsï no chásï uandaaka, chári Táteri Espirituksïnisï uandaraati.
“Márkuechaksï uandikperaati, ka tátechaksï uájpechani uandikuauati, ka sapichaksï tátjembani ka amambani mókukuati ka uándikuauatiksï.
Jucheti jakangurhikua jimboksïni kurhunheati; k'óru ima p'ímutantskateuati enga tekaantaaka k'amarhuni jamberi.
Engaksïni ireta ma jimbo atakuekaaka, máteru iretarhu ni je sïpakorheni. Sési jimbochkaksïni arhixaka eska Acheti Uájpa junguaka engajtsï nótki iápuru Israeli anapu iretecharhu nirani jauaka.
“Jurhengorheri ma no sánderu k'éri ambesti eska jurhentpiri jémba, ka jántspiri májtu no sánderu k'éri ambesti eska imeri ánchetpiri.
Nósesisti eska jurhengorheri jurhentpirini uanokuaka. Ka engaksï tekaajka Belsebu arhini imani enga chéni jémbo k'érika, ¡nénaksï no tekauaia sánderu nósesi arhiani chéni jémbo anapuechani!
“Ásï chérhpe je, jimboka mítekorheaka iámendu ambe enga no mítekorheka, ka xarhatanhantaati ambe enga jískakata jaka.
Ambe engaksïni pájpakandu arhijka, chájtsï jurhiatekua uandantaaka, ka ambe engaksïni ji arhindikuni jaka, taiajtsïtakatecharhu uératini uinhacha je uandantani.
Ásï chérhea je uándikpitichani, jimbokaksï no úsïnga mintsitani uándikutspeni; sánderu sántsï imanisï chérheaka enga anhanhatakuani ka tsípekuani chpírirhu k'uanijpajka.
¿Andi cha no míteski, eskaksï tsimani kuínicha ma taiakata jimbojkusï piánhajka? Ka eska nóma uekorhentasïnga eka chári Táte no uékaaka.
Ísï jimbo, jauiri jamberijtsï sési miiumenhatixaka.
Ásï che je: chájtsï sánderu jukaparhaska eskaksï kuínicha.
“Eka nema uánekuechani japarini uandaska eska jíndeni jinguniska, jíjtuni ima jingunini uandaaka jucheti Táteni japarini enga auandarhu jaka.
Ka eka nema uánekuechani japarini uandaaka eska no jíndeni jinguniska, jíjtuni no ima jingunini uandaaka jucheti Táteni japarini enga auandarhu jaka.
“Ásï ísï eratse je eskani ji parhakpeni~sési pájperakuasï~juka juáni, nósesi pájperakuasïni~juka juáni, uarhiperata ambesïni juáka.
Eska tataka, tátjembani mókukuaka, ka eska nanaka amambani mókukuaka, ka tarhamba tarhampirini mókukuni, indenisïni juka juáni.
Ísï jimbo, márkuechaksï kurhunhperaati.
“Ne enga tátjembani ka amambani sánderu uékaaka eska jíndeni uékani, no nitatarhenchasïndi jíndeni jingunini, ka~ne enga uájpechani sánderu uékaaka eska jíndeni, no nitatarhenchasïndi jíndeni jingunini.
Ka~ne enga no ichandikorheaka krúsini ka chúxapandini, no nitatarhenchasïndi jíndeni jingunini.
Ima enga tsípekuani patsakorhekuekaaka, tsîtaati, k'óru ima enga imeri tsípekuani jíndeni jimbo tsîtaaka, p'ímutantskorheati.
“Ima engaksïni sési erokaaka, jíndentsïnisï sési erokani jati, ka ne engarini sési erokani jaka, sési erokaxati imani engarini axaka.
Ne enga Diósïri uandarini ma mítentaaka ka ísï sési erokani, méntkueni andakua itsïnhaati eska Diósïri uandari ma, ka ne enga kaxumbitini ma sési erokaaka, kaxumbitiri itsïmperata intsïnhaati.
Eka nema, jucheti sapini ma ísï itsï ts'irapiti íntskuaka, jimbokarini jíndeni chúxapasïnga, sési jimboksïni arhisïnga eska intsïmperakua andakorhetixakaia.”



Enga Jesusi k'amarapka jurhengorheri jémbechani arhistakuani ambe engaksï xáni úpiringa, kéndikuspti, ka ambakiti aiangperakuani máteru iretecharhu niraspti aiangpeni ka jurhentpeni.
Juánu itsï atajtsïkpiri k'ataperakuarhu jatini kurhajchpespti ambe enga Krístu úni jápka, ka tsimani jurhengorheri jémbechani axaaspti eskaksï nipiringa Jesusini
kurhamarheni: “¿T'úeski ima enga jupiringa, óchi máteruni erokaa?”
Ka Jesusi arhiaspti: “Níntsï je ka aianguntsï je Juánuni ambe engajtsï exeni jaka ka kurhani jarhani.
Pátenharhichaksï exexati, ka chkéjchuechaksï xanharaxati ka xúta jukarichaksï ambakentaxati; ka kándichaksï kurhaxati ka uarhirichaksï tsíntaxati, ka kómu jándichaksï ambakiti aiangperakuani aiangunhantaxati.
Tsípeksï ima engaksï jíndeni jimbo nómbe ma nósesi exejka.”
Engaksï Juánueri jurhengorhericha k'uanhatsentani jápka, Jesusi Juánueri ambe ísï uandaspti: “¿Andi ambejtsï niraski exeni jima enga no irenhaka? ¿P'atamuntkujtsï niraski exeni enga tarhiata juírhuskaka?
¿O ambejtsïsï niki exeni? ¿Achetini ma enga ambakiti ambe xukuparhatini jaka? Ima engaksï ambakiti ambe xukuparhajka, irechoksï jarhasti.
Jiájkani, ¿néntsïsï niki exeni? ¿Diósïri uandarini ma? Jo, ísïsti, ka sánderu k'éri ambe eska Diósïri uandari ma,
jimboka inderi ambesï karakata jaka: ‘Jíkini urhetatachepaxaka jucheti uandakua párini, engakini xanharini p'arhikjantskachepaaka.’
“Sési jimboksïni arhixaka, eska nómeni andajpenuxapka sánderu k'éri ma eska Juánu itsï atajtsïkpiri, ka k'óru ne enga auandarhu anapu irechekuarhu sánderu sapichueka, Juánu jinguni sánderu k'éri ambesti.
“Jiájkani uératintki enga Juánu itsï atajtsïkpirika ka iásï jamberi, auandarhu anapu irechekua uinhamu etsakurhixati, ka uiuinharhatichajkuksïsï úati inchani, náuejki ima engaksï no jiókorhejka jángorhentani jaka k'amajkuni.
Diósïri uandaricha ka juramukua, Diósïni jimboksï uandasti jiájkani jamberi enga Juánu arhijtsïkpeka.
Ka ekajtsï uéjka íni ambe kurhanguni, Juánu Eliasïsti, ima enga jupiringa.
Ne enga jurhenaka kurhani, kurhangunte.
“¿Ambe jinguni terukutantaua iásï anapuechani? Tumbinksï járhasti engaksï kópekuarhu uaxapejka pámpiri jémbechani uinhachakuani:
‘Kústacheskaksïni ka nójtsï uarhaska; mískorheteriksïni kústacheska, ka nójtsï sáni ueraska.’
Jimboka Juánu ixu jámaxapka, ima enga no t'irempka ka ni kauikua ts'ému, ka~chájtsï ísï uandasïnga eska nóambakiti incharhetixapka.
Ka iásï acheti uájpa jurhasti, enga t'irejka ka kauikuajtu ts'émuni ka chájtsï uandasïnga: ‘I jukari t'iresïndi ka kauini, ka tumina tánaticha ka k'amanharhintsticha jinguni jámasïndi.’ K'óru Diósïri mímixekua, jánguarhu xarharasïndi.”
Jesusi xukaaspti imani iretechani~enga xáni milagruechani úapka, jimbokaksï ima Diósïni no andarhentaspka ka arhiaspti:
“¡Áke t'u Korasini! Ka ¡Áke t'u Betsaida! Jimboka engaksï Tíro ka Sidoni únhapiringa milagruecha engaksï chénio únhaka, iátkipirindia eskajtsï móantatini japiringa chérapiti xukuparhantatini ka t'upuri jápu atajtsïparini.
Sési jimboksïni arhixaka eska imani jurhiatekua enga arhinharhikperanhaaka, Tíro ka Sidoni nóksï xáni k'amanharhiranhantaati eskajtsï cha na k'amanharhiranhantaaka.
Ka t'u Kafarnaumi, ¿Andi eratsexakiri eskari auandarhu k'érikuarhu péranhaaka? Sánderuri kénhekua k'uaninhanhaaka, jimboka engaksï Sodoma únhapiringa milagruecha engaksï chénio únhaka, ima ireta japirinditeru.
Ísï jimboksïnisï arhini jaka, eska ima jurhiatekua enga arhinharhikperanhaaka, nóksï xáni k'amanharhiranhantaati Sodoma anapuecha, eskari t'u na k'amanharhiranhantaaka.”
Imani jurhiatekuechani jimbo, Jesusi uandaspti: “Táte, auanda ka parhakpeniri Acha, k'éri ambekini arhisïnga, jimbokari mímixetichani ka jánhaskatichani íni ambe jískakuaska, ka sapirhatichandi xarhatakuaska.
Jo Táte, jimbokari t'u ísï tsitiska.”
“Jucheti Táterini iámendu ambe jurajkuchesti. Tátejkusï Uájpani míteti, ka Uájpajkusï Táteni míteti, ka Uájpa ne engani~uékauaka mítetaraani.
“Juini je jíndeni jinguni cha engajtsï kuataratini jaka xáni ánchekorheni, ka cha engajtsï xáni uandanheani jaka, jíksïni mintsikustaaka.
Jucheti uanajchakuani~pa je, ka jurhengorhe je, ka ísï jama je eskani ji na jámka, jíchkani tekaantasïnga ka sési jimbo kétsekua uérasïnga, ísïjtsï mintsikorheaka.
Jimboka jucheti uanajchakua no p'atujchakpesïnga ka no k'uetsapesti ambe engani ji párpejka.”



Jesusi sábadu ma jimbo, tríju jatsikatarhu isï parhiakuxapti, ka jurhengorheri jémbechaksï tríjuni kuarhajtsïkupaxapti ka arhasïremptiksï jimbokaksï karhimaxapka.
Fariseuechaksï jurhengorherichani exearini, Jesusinksï arhispti: “Eraa chéti jurhengorherichani, iásï enga mintsikorhekuejka, imani ambeksï úxati enga juramukua no jiáretpejka.”
Ka Jesusi arhiantaaspti: “¿Andi nójtsï méni arhintaski ambe enga úpka Dabi, jiájkani enga ima ka pámpiri jémbechaksï k'arhimani jápka?
Na enga Dabi tiósïo inchapka ka kurhinda újchakurakatechanksï auaspti engaksï no sésekua jatsipka arhani, engaksï tátechajku sésekua jatsika arhani.
¿Andi Moisesiri juramukuarhujtsï no arhintaski? Na engaksï sábadu, tátecha ánchekorhejka ka nóksï k'amanharhiranhantasïndi.
Jíksïni arhixaka, eska ixu jarhaska ima enga sánderu k'érika eska tiósïo.
Engajtsï jánhaskapiringa ambe enga arhikuekajka: ‘P'amojkperakuasïni uéjka ka no parhandikua kéjtsïtakua ambe’, nójtsï ísku jatini k'amanharhirantaapiringa imani engaksï nómbe ma arhikueka.
Ka Acheti Uájpa, sábadujtu juramukua jatsisti.”
Jesusi kéndikusti ka jima anapu k'umanchekua tángorhentskuarhu inchaspti.
Ka jima jarhaspti ma enga ma akandani k'urhujkupka, ka nónaksï Jesusini k'amanharhitantani ísïksï kurhamarhespti: “¿Andi sésekua jarhaski sábadu ambakerpentani?”
Ka Jesusi arhiaspti: “Jaki cha ma ísï enga karichini ma kámka, ka karichi sábadu nani uekanheni, ¿andi nójtsï p'ínhantasïnki?
¡Néuejki sánderu jukaparhasti eska karichi ma! Ísï jimbo sésekua jarhasti sábaduechani sési ambe úni.”
Ka k'urhujkurhani arhispti: “Ióxurhantsï.” Ka k'urhujkurha ióxurhantaspti, ka sési ambajkurhantaspti eskamendu máteru akandani.
Ka fariseuechaksï engaksï uéntapka, eratsekuntaxapti néna engaksï Jesusini uándikupiringa.
Jesusi mítetini ambe engaksï eratseni jápka, kéndikukuaspti, ka uánekuaksï chúxapaspti ka ima iámenduechani ambakerantaaspti,
ka juramukuasïrempti eskaksï no jámapiringa imeri ambe uandantani;
ka ísï úkorheni enga Diósïri uandari Isaiasï uandaka:
“Ísti jucheti jántspiri engani ji erakuka, engani ji xáni uéjka, enga jucheti álmani xáni tsíperajka. Jucheti Espirituni indeni andajtsïteraaka ka iámendu iretechani aianguantauati ambe enga Diósï uéjka.
No uandakorheati ka nójtu uinhachaati, ka xanharu isï nónema kurhauati.
No k'amatakuati p'atamuni enga kuarhajtsïtini jaka, ka no párhutaati piruakuani enga sïraantsïnderku jakaia, eka no urheta xérpeaka ambe enga Diósï uéjka.
Ka iápuru isï anapuechaksï imeri jakangurhikuani mintsikaati.”
Jesusinksï achetini ma pérakuspti enga nóambakiti incharhepka, ka enga pátenharhipka ka nunuxini, ka Jesusi ambakerantaspti ka ima~úspti exeni ka uandani.
Iámenduksï ísku pakareratispti ka uandasïremptiksï: “¿Íxamu Dabidi Uájpe?”
Ka fariseuechaksï ísï kurharini uandasïrempti: “I Belsebu, k'éri nóambaki jimbosï nóambakitichani petarhpeantajti.”
Jesusi mítetini ambe engaksï ima eratseni jápka, arhiaspti: “Eka irechekua ma arhukurhitini jauaka, ima irechakua k'amakurhiati, ka nóma k'éri ireta óksï ma k'umanchekuarhu anapuecha jauatiteru engaksï arhukurhitini jauaka.
Ka eka nóambakiti jandiojku~uérhekorhentaska, arhukurhitixati; ¿imeri irechekua néna jauateru?
Ka ekani ji nóambakitichani, k'éri nóambakitini jimbo petarhejpeantajka, ¿ne jimboksï petarhpeantasïnki ima engaksïni chánksïni chúxapajka?,~imaksïni~xarhataxati eskajtsï cha támu ísï jámaxaka.
Ka ekani ji nóambakitichani Diósïri Espirituni jimbo petarhpeantajka, sési jimbo, Diósïri irechekuaksïni janochestia.
¿Néna ua nema acheti uinhapitini ma inchakuni, ka jatsikorhekua ambe iámu petakuni? eka no urheta jótaska, jiájkani k'óru úati ambe petakuni.
Ima enga no jíndeni jingunika, ikiachesïndirini, ka ima enga no jíndeni jinguni tánantajka, arhukpesïndi.
“Ísï jimboksïnisï ji arhini jaka, eska náki uéjki ma k'amanharhintskua ka nósesi ambe engajtsï uandaaka, púamenhantaakajtsï. K'óru ima enga Espirituni útakuaka, nómeni púamenhantaati.
Ne uéjki enga Acheti uájpani útakuaka, púamenhantaati, k'óru ima nómeni púamenhantaati enga Espiritu Sántuni útakuaaka.
“Enga anhatapu ambakejka, amanhejchakua ambakesïndi, ka enga anhatapu no ambakejka, amanhejchakua no ambakesïndi; amanhejchakua anhatapu jimbo exenhasïndi.
¡Akuitseni járhaticha! ¿Néna jimbojtsïsï no ambakeparini sési ambe uandajki? Ambe enga mintsitarhu jatanhenhajka ima ambe uandanhasïndi.
Ima engaksï ambarhaka, sési jásï mintsita jimboksï, sési ambeksï uandasïndi, ka nóambarhatichaksï nósesi jásï ambe uandasïndi, jimbokaksï nósesi jásï ambe jatarixaka.
Ka jíksïni arhixaka eska ima jurhiatekua enga arhinharhikperanhaaka, eska táchani ísï mókukorhenhaaka ísku jásï uandakuechani jimbo enga xáni uémuskorhenhaka.
Ambe engari uandaaka, imani jimbori arhikua o nómbe ma arhikueuaka.”
Máruksï juramukua jurhentpiricha ka fariseuechaksï mókukuntaspti: “Jurhentpiri, milagruchi ma uékasïnga exeni.”
Ka Jesusi arhiantaaspti: “Iásï anapu no ambarhaticha ka ísku jándichaksï milagru ma kurhajkorhexati, k'óruksï nóteru ma milagru~xarhatamenhaati, imantku enga Diósïri uandari Jonasi úmenhaka.
Eskamendu Jonasi tanimu jurhiatekua na jápka k'éri kurucheri k'úparhatarhu, Acheti uájpajtu tanimu jurhiatekua echerirhu inchatsetini jauati.
Ninibe anapuechaksï iásï anapuechani útatsperakuarhu arhinharhikuauati, jimbokaksï ima Jonasiri arhijtsïkperatani kurharini, Diósïni andarhentaspka, ka ima enga ixu jaka,~Jonasi jinguni sánderu k'éristi.
Nana irecha kétsekua ísï anapu, iásï anapuechani útatsperakuarhu arhinharhikuauati, jimboka ima iauani uératini jurhaspka Salomoniri mímixekuani kurhani, ka ixu jarhasti~ima~enga Salomoni jinguni sánderu k'érika.
“Enga nósesi jásï ma espiritu uérhpentajka, k'arhikjandu jámani jarhasïndi jirinhantani nani mintsikorheni, ka no exentasïndi.
Jiájkani uandasïndi: ‘Juchenio niantaaka.’ Ka enga niátajka, nónemani exentasïndi ka sési k'arhatakata ka sésesi ambantskantskata jarhasïndi.
Ka nirasïndi ka pájtaasïndi máteru iúmu tsimani espituechani, sánderu nóambarhatichani, ka incharhpesïndiksï ka jimaksï irekorhesïndi, ka acheti sánderu nósesi úkorhenchasïndi. Iásï anapuechajtuksï májkueni úkorhenchaati.”
Enga Jesusi útasï uandani jápka, amamba ka erachi jémbechaksï uérakua jarhaspti, ka ima jingunksï uandaxeni uékaxapti.
Ka nema Jesusini arhispti: “Chéti nánde ka chéti erachichaksï uerakua jarhasti, ka t'úngeni jingunksï uékasïndi uadaxeni.”
Jesusi arhintaspti imani enga íni ambe arhini jápka: “¿Néski jucheti nánde ka néksïsï jucheti erachi?”
Ka jurhengorheri jémbechani t'antsiraaparini uandaspti: “Íksïsï jucheti nándeti ka jucheti erachinksï,
jimboka ima enga újka ambe enga~jucheti Táte uéjka enga auandarhu jaka, jucheti erachisti ka jucheti pirenchisti ka jucheti nándesti.”



Imani jurhiatekua jimbojtu Jesusi uéraspti ka japundarhu uanamukuni uaxakaspti.
Ka uánekuaksï andarheraspti, ka Jesusi icharhutani jataspti ka uaxakaspti, ka iámenduechaksï japundarhu uanamukuni pakaraspti.
Mámaru ambe uandaxekuasïrempti uandantskua terukutarantskua jimbo, arhiaparini: “Tarheri ma niraspti~tríju k'uájpani.
Ka k'uajpani jámani, máruksï tríjuecha xanhari jimbo andatseraspti ka kuínichaksï ántskantaspti.
Máteruksï tsakapendu andatseraspti, jima enga no káni echeri jápka, ka jima sóntku andaraspti jimboka no kánekua inchatsespka;
k'óru tata jurhiata andaratini, tríjuni k'arhiraspti, jimboka sïrangua no inchatsespka.
Máteruksï akarhenirhu andatserasti, ka enga akarheni k'épka ójchakuraaspti.
Ka máruksï ambakiti echerirhu andatseraspti, ka sési andaraspti; máruksï iúmu ekuatseni tríju jukaspti, máteruksï tanimu ekuatsechani, ka máteruksï ma ekuatse témbenichani jukaspti.
Ne enga jurhenaka kurhani, kurhangunte.”
Jurhengorheri jémbechaksï Jesusini andarheraspti ka kurhamarhesptiksï: “¿Andirisï terukutantskuecha jimbo uandaxekuajki?”
Ka Jesusi arhiantaaspti: “Jimbokajtsï cha mítetaranhaska auandarhu anapu irechekueri ambe enga no mítekorheka, ka indeksï no mítetaranhasti.
Ima enga jatsikorheka~sánderu itsïnhaatiteru ka sánderu kánerakorheati, ka ima enga no jatsikorheka euanhantaati sáni ambe enga kángorhejka.
Jimbosïni terukutantskuechani jimbo uandaxekuajka, jimbokaksï inde éskaxaka ka nóksï exesïndi, kurhasïndiksï ka nóksï kurhangusïndi.
Indecha jimbo úkorhexati ambe enga Diósïri uandari Isaiasi uandaka: ‘Na uéjkiksï xáni kurhani jarhani, nóksï kurhanguati, ka na uéjkiksï éskani jarhani, nóksï exeati.
Jimboka i ireteri mintsita chuperi úkorhetixaka, ka mínharhikorhestiksï jimbokaksï no uékasïnga exeni, ka níksï mintsita jinguni kurhangukuekajki, jimbokajtsïni no uékasïnga andarhentaani, ka ji no úaka ambakerantaani.’
“Cha k'óru tsípe je, jimbokajtsï exexaka ka kurhanguxakajtsï.
Sési jimboksïni arhixaka, eskaksï uánekua Diósïri uandaricha ka kaxumbitichaksï, exekuekaska ka kurhaakuekanksï íni ambe engajtsï cha exeni jaka ka kurhani jarhani, ka nóksï exesti.
“Kurhaa je, ambe enga arhikuekajka tarheriri uandantskua:
Ima engaksï irechekueri uandakuani kurhajka, ka nóksï kurhanguni, ísïstiksï eska tríju enga xanhari jimbo andatseraka; nóambakiti janokusïndi ka aiangperatani k'arhuaskamaasïndi~enga mintsitarhu júkskakata jápkia.
Ka~ima tríju enga tsakapendu andatseraka, imechani arhikuekaaxati engaksï uandakuani kurhajka~ka tsípekua jingunksï p'irani,
ka enga no úka~sïrangua jukani,~nóksï úsïndi p'íngukorheni ka tsîrhukusïndiksï engaksï aiangperakua jimbo ts'éjkunhajka ka nósesiksï kánhani.
Ka ima tríju enga akarhenirhu andatseraka, imechani arhiaxati engaksï uandakuani kurhajka, ka iásï anapu uandanheata, ambe káneranhchakua ambe ka jatsikorhekua tandojchpíri, mirikutaasïndi íni uandakuani ka tsîrhukusïndiksï.
Ka ima k'óruia enga ambakiti echerirhu andatseraka, imestiksï engaksï uandakuani kurhajka ka kurhanguni ka sési ambeksï úni, eska tríju enga iúmu ekuatsechani~ka tanimu ekuatsechani ka ma ekuatse témbenichani píntsïta andatajka.”
Jesusi máteru arini uandatskua terukutarantskua arhiaspti: “Auandarhu anapu irechekua, acheti méni jáxesti enga ambakiti tríju k'uajpapka.
Ka enga k'uínhani jápka, ma enga kurhunhempka tríju jatsikatarhu inchaakukuspti, ka tríju jeramba k'uajpakuspti ka níntaspti.
Enga tríju andarapka ka píntsïta andatani jarhania, tríju jerambajtu andaraspti.
Ka ánchekorherichaksï andarheraspti ánchetpirini arhini: ‘Tata, ¿andi nóri ambakiti tríju jatsikuski? ¿Andisï jeramba andara?’
Ka ima arhiaspti: ‘Ima ísï niátasti engarini kurhunhejka,’ ka ánchekorherichaksï arhispti: ‘¿Niua jucha uitsakuani muruatani?’
Ka ima arhiaspti: ‘Nómbe, jimbokajtsï jerambani muruatatini tríjuntujtsï muruteraaka.
Jurajku je eskaksï májku k'éri andaraaka, ka uarhojpantskuarhu, uarhoatatichani arhiauaka eskaksï jerambani urheta p'ikuaka, ka eskaksï kurhintaaka; ka eskajtsïni tríjuni jatakuarhu patsachentaaka.’ ”
Jesusi máteru uandantskua aianguaspti arhiaparini: “Auandarhu anapu irechekua xakua mostaseri tskípueni jáxesti, enga acheti ma tarheta jinguni jatsikupka.
Sési jimbo, inde iámendu tskípuecha jinguni sánderu sapinharhisti, ka k'óru enga k'éjka, taretarhu p'ukutapueni k'ésïndi engaksï kuínicha jamberi xerekua úrhutajka.”
Ka máteru uandatskua arhiaspti: “Auandarhu anapu irechekua, xáxesti eska xarhiperakua, enga uarhiti ma tanimu k'uetsaperakata jarinarhu jeuetaka.”
Jesusi íni ambe uandantskua terukutarantskua jimbo arhijpesti, ka enga no terukutarantskuechani jimboepiringa nómbema arhiasïrempti.
Ka ísï úkorhesti ima enga Diósïri uandari uandapka: “Uandatskua terukutarantskuechani jimbo uandaaka; xarhataaka ambe enga no mítekorheka jiájkantki uératini enga Diósï parhakpeni kueraaka.”
Jesusi tsîngpentaspti ka k'umanchekuarhu inchaspti. Ka jurhengorheri jémbechaksï andarheraspti ka arhisptiksï: “Tríju jeramberi uandatskuajtsïni jánhasta.”
Ka Jesusi arhiantaaspti: “Tríju ambakiti jatsiri, Acheti Uájpesti.
Ka echeri enga tríju k'uájpanhaka, parhakpenisti; ambakiti tríju, irechekua uájpesti, ka tríju jeramba nóambakiti uájpesti.
Kurhunhpiri enga tríju jeramba jatsikupka, nóambakitisti, ka uarhojpantskua parhakpeni k'amakurhikuesti, ka uarhojpantstichaksï ánjelichesti.
Eskamendu tríju jeramba na muruatanhajka ka chpírirhu k'uanijpanhani, májkueniuati parhakpeni k'amakurhikua.
Acheti Uájpa ánjeli jémbechani axauati imeri irechekuarhu, eskaksï iámendu terungutpirichani ka nósesi ambe úrichani tánantauaka,
ka chpírirhuksï k'uanijpauati; jimeuati uekua ka sînichani kirisïmeantaani.
Jimajkanksï kaxumbiticha Tátjemberi irechekuarhu, tata jurhiateni meremerexeni jauati. Ima enga jurhenaka kurhani, sési kurhangue.
“Ka ístu auandarhu anapu irechekua xáxesti eska jatsikorhekua enga inchaskunhajka. Ka acheti ma xékorhentasti ka ménderu jimajku túskuntani, ka xáni tsípeni, jatsikorhekua ambe atarantasti ka imani echerini piántasti.
“Ka ístu auandarhu anapu irechekua, ambe atarantstini jáxesti enga tsakapu meriari jirinhantani jámani jápka,
ka enga ambakiti tsakapuni exentapka, níntaspti ka jatsikorhekua ambe atarantaspti ka tsakapu merearini piántaspti.
“Ka ístu auandarhu anapu irechekua, cherematarakueni jáxesti enga japundarhu k'uanimanhatini iámendu jásï kuruchechani p'ímajka.
Ka enga kuetsaperhujka, japundarhu uanamukutinksï péntasïndi ka jimaksï uaxandentasïndi erarhentani, kurucha ambarhatichanksï tsïkiatarhu jatsiraasïndi, ka nóambarhatichanksï kuanikuasïndi.
Ísïuati parhakpeni k'amakurhikua: ánjelichaksï uéraati ka no ambarhati k'uiripuechanksï, engaksï kaxumbiticha jinguni jámani jauaka, jarharetauatiksï,
ka nóambarhati k'uripuechanksï chpírirhu k'uanijpauati. Jimaksïsï ueraati ka sînichani kirisïmeantaani.”
Jesusi kurhamarheaspti: “¿Kurhanguxakijtsï?” ka imaksï: “Jo” Arhintaspti.
Ka Jesusi arhiaspti: “Ísï jimbo juramukua jurhentpiri ma enga kurhangujkia auandarhu anapu irechekuani, achamasï méni jáxesti enga imecho, jimbanhe ambe ka tamapu ambe petajka.”
Enga Jesusi k'amarapka íni uandantskua aianguntaani, kéndikuspti.
Ka imeri iretarhu niántaspti, ka jima anapu k'umanchekua tángorhentskuarhu jurhentpesïrempti, ka ísku pakareranhasïrempti eratsenhantani ka uandanhasïrempti: “¿I nani xáni mímixeski, ka néna úasïnki íni milagruechani?
¿Andi no ísï tekari uájpe? ¿Andi no Maria arhinhasïnki amamba? ¿No ísï Jakobueri ka Joseri ka Simoniri ka Júdasïri erachi jémbe?
¿Nóksï pirenchi jémbecha juchantsïni jinguni irekaski? ¿Andi nani uératini juásïnki indeni ambe?”
Ka imeri ambeksï mámaru ambe uandasïrempti. K'óru Jesusi arhiaspti: “Iápuru ísïksï Diósïri uandarini ma sési arhisïndi, ka imeri iretarhu nómbe ka ni chéni jémbo.”
Ka jima namuntku milagruechani úaspti jimbokaksï imani no mintsikasïrempka.



Imani jurhiatekuechani, Erodesi Antipasï enga Galilea juramuni jápka, Jesusiri ambe mítespti, jimboka imeri ambeterku uandanhaxapkia,
ka arhiaspti imeri jántspirichani: “I Juánu itsï atajtsïkpiristi, tsíntasti, jimbosï xásï uinhapekua xarhatajti.”
Ma xanhari Erodesi Juánuni jupirkorhespti ka ónhatarkorheni, Erodiasïni jimbo, enga imeri erachi jémba Filipueri témbepka.
Jimboka Juánu arhisïrempka: “Nóri sésekua jatsiska indeni uarhiti jinguni jarhani.”
Ka Erodesi uékasïrempti Juánuni uándikuni, k'óru iretani chérhesïrempti jimbokaksï Juánuni Diósïri uandarini exesïrempka.
Ka jiájkani enga Erodesi máteru uéxurhini andangutapka, Erodiasï uájpa uátsï, kéjpespti uarhani, ka Erodesi kánekua jaiapanhentaspti,
enga aiakorhepka íntskuni iámendu ambe enga ima kurhakupiringa.
Ka t'uíni amamba arhistakutixaptia, ka ima nanaka Erodesïni arhispti: “Iáiasïrini Juánu itsï atajtsïkpiriri~éjpuni íntsku urhani ma jimbo.”
Ka irecha Erodesï kánekua kómu p'ikuarheraspti, jimboka p'ímarhekatechani japarini aiakorhespka, ka juramuspti eskaksï íntskupiringa.
Juramusti eskaksï Juánuni k'ataperakuarhu kachujchakupiringa.
Ka uátsïnksï Juánueri éjpuni urhanirhu ma pákuspti, ka ima amambani íntskuntaspti.
Juánueri jurhengorherichaksï niraspti Juánuni p'íntani ka jatsintasptiksï, ka tátsekuaksï~niraspti Jesusini aianguntani.
Enga Jesusi mítepka,~jandiojku icharhuta ma jimbo niraspti jima enga nónema jámempka. Enga mítekorhepka, iretecharhu uéakunhaspti ka xanharakorhepasptiksï chúxapani.
Enga Jesusi icharhutarhu kétseni jápka, uánekua exejpespti; ka p'amojkuaspti ka p'amenchatichani ambakerantaaspti.
Ka tirimarhandu, jurhengorheri jémbechaksï andarheraspti ka arhisptiksï: “Ixuesï no irenhasti ka chúrexatia. Axajpentsï, jurakue ninhani iretecharhu t'irekua ambe piákorhenhani.”
Ka Jesusi arhiaspti: “Ambejtuksï úni niua; cha t'ireraa je.”
Ka imaksï uandaspti: “Iúmu kurhindechani ka tsimani kuruchechantkuchisï káani jaka.”
Ka Jesusi arhiaspti: “Juácheajtsïni je.”
Jiájkani juramuspti eska uitsakuarhu uaxandenhapiringa, ka iúmu kurhindechani ka tsimani kuruchechani p'íkuaspti, ka erancheparini újchakuraaspti, ka jurhengorheri jémbechani íntsaapti ka imaksï etsakuspti.
Iámenduksï uiniarhantaspti t'ireni, ka pakarakataksï témbeni tsimani tsïkiataksï uiniri tánantaspti.
Ka ima engaksï t'irepka iúmu míli ísïsptiksï, no miiuaparini uarhitichani ka sapichani.
Ísï tátsekua, Jesusi jurhengorheri jémbechani arhiaspti eskaksï icharhutani jatantapiringa, ka eskaksï urheparinga japundarhu parhimeni enga jamberi ima axajpentapiringa.
Ka enga axajpentapkia, jandiojku juátarhu ma karhamaspti kómarhani, ka chúrekua juátarhu jandioterku pakaraspti.
Ka icharhuta terumeni ísï niraxaptia, ka jenguerakuechaksï manamananhtsïtaxapti icharhutani jimboka tarhiata k'uanhaskuntasïrempka.
Ka erandepakua, Jesusi niraspti chúxapaani itsïrhu xanharapani.
Ka jurhengorherichaksï exerini eska itsïrhu xanhaxapka, kánekuaksï chéspti ka chérakorhetinksï uinhachasïrempti “¡Uarhicha ma!”
K'óru Jesusi jimajku uandajpaasti: “¡Ásï che je, jíska!”
Ka Pédru arhispti: “Tata engari t'úeka, juramu eskakini ji úaka andarheraaka itsïrhu xanharapani.”
Ka ima arhispti: “Juíni.” Ka Pédru icharhutarhu kétsetini, itsïrhu xanharaxapti Jesusini andarherani.
K'óru exerini na enga uinhamu tarhiani jápka, chérakorhespti ka inchamexaptia.~Ka uinhachaspti: “¡Tata p'ímantsïrini!”
Ka Jesusi jupijkuspti ka arhispti: “¡Xáni engarini no mintsikajka! ¿Andirisï tsimantsimanearha?”
Ka engaksï~icharhutarhu jatantapka, nóteru tarhiaspti.
Ka ima engaksï icharhutarhu jápka, Jesusinksï andarheraspti ka tinguixurhikusptiksï arhini: “Sési jimbori t'u Acha Diósï Uájpeska.”
Engaksï japundarhu parhikupka, Genesaretiksï niáraspti.
Ka engaksï jima anapuecha Jesusini mítentapka, aianguantaasptiksï iámendu jimajku isï anapuechani, ka imaksï iámendu p'amenchatichani pákuaspti;
ka kómarhisïremptiksï eska jurajkuajpiringa sunundajku jupirhukukuni. Ka ima engaksï p'árhempka ambakentasïremptiksï.



Máruksï juramukua jurhentpiricha ka fariseuecha engaksï Jerusaleni uératini niárapka, Jesusinksï andarheraspti ka arhisptiksï:
“¿Andiksïsï chéti jurhengorhericha p'indekuechani no janhanharhijki engajtsïni tua anapuecha jurajkucheka? Nóksï jupajkusïndi t'ireni jámani.”
Ka Jesusi arhiantaaspti: “¿Chájtu andisï chári p'indekuechani jimbo no janhanharhijki Diósïri juramukuani?
Enga Diósï arhistatspejka: ‘Janhanharhiakari tateni ka nándeni’ ka ‘Ima enga tátjembani o amambani útakuaka uándikunhaati.’
Ka chájtsï uandasïnga: ‘Ima enga tátjembani o amambani arhiaka; nókini úaka jarhuatani jimbokani Diósïni míndakorhetixaka,
tátjembani ka amambani nóteru jarhuataatia.’ Ísïjtsï chári p'indekuechani jimbo, Diósïri juramukuantsï támu péraxaka.
Ískujtsï ísï uandasïnga, sési jimbosï chári ambe Isaiasi Diósïri uandari ísï uandapti:
‘I iretarini uandakua jimbojkusï k'éri ambe arhijti,~ mintsitarhu máteru ambe eratsexati,
ískujtsïnisï k'éri ambe arhini jati, k'uiripueri juramukuechani arhijtsïkpeaparini.’ ”~
Tátsekua Jesusi ioarhijpespti ka uandaspti: “Kurha je ka kurhangutsï je:
Akua ambe no ikichakueni jájpesïndi, k'óru ambe enga uenhenhajka inde ambesï ikichakueni jájpejti.”
Ka jurhengorheri jémbechaksï Jesusini andarhentaspti ka arhisptiksï: “¿Exeskiri eskaksï fariseuecha ikiaska indeni jimbo engari uandaka?”
Ka Jesusi arhiantaaspti: “Anhatapu enga no jucheti Táte auandarhu anapu jatsika, muruskunhaati.
Jurajkua je; nóksï exesïndi ka pátenharhichanksï urhekupaasïndi, ka enga pátenharhi ma máteru pátenharhini urhekupaaka, tsimarhenksï nani uekanheati.”
Ka Pédru arhintaspti: “Jánhastajtsïni íni uandantskuani.”
Ka Jesusi arhiaspti: “¿Andi chájtu nótki úsïnki kurhanguni?
¿Nójtsï kurhangusïnki eska akua ambe sïturhirhu niárasïnga ka~tátsekua ísku únhantasïnga?
Ka ambe enga uémuskorhenhajka mintsitarhu uénhenhasïndi, ka inde ambe ikichakueni jájpesïndi,
jimboka nósesi járhati eratsekuecha, uándikperakua ambe, mintsitarhu uénhenhasïnga, ka ísku jándikua ka no k'uratsekua jukakua, ka sïpajkurhakua, ka chkuándirakua, ka arhinhchpenhchakua ambe.
Inde ambeksïsï ikichakueni jájpejti, ka no engajtsï no jupajkutini t'ireaka.”
Jima uératini Jesusi Tíro ka Sidoni isï niraspti.
Ka uarhiti Kananea isï anapu ma, uinhachaparini andarheraspti ka Jesusini arhispti: “¡Tata, Dabi Uájpa, p'amojkurini! Jucheti uátsïtini nóambakiti ma kánekua nósesi kántaxati.”
Ka Jesusi nómbe ma arhintaspti. Ka jurhengorhe jémbechaksï Jesusi arhisïrempti: “Chúntsï, méntkujtsïni uinhachachepaxati.”
Ka Jesusi uarhitini arhispti: “Ji Israeli anapu karichi tsînchekatecha jinguntkusïni axanhaka.”
Ka ima uarhiti tinguikuatsekuspti arhiparini: “¡Tata, jimboetaku, jarhuatarini sáni!”
Ka Jesusi arhintaspti: “Nósesi jarhasti sapicheri t'irekua uíchuechani íntsaani.”
Ka uarhiti uandaspti: “Jo Tata, ísïsti, k'óruksï uíchuecha jamberi ántskantasïndi ambe engaksï achecha uéjkujka.”
Ka Jesusi arhintaspti: “¡Nana, Diósïndi kánekua mintsikasïnga! Úkorhencheri eskamenduri na uékani jaka.” Ka uájpa sóntku ambakentaspti.
Jima uératini, Jesusi Galilea anapu japundarhu uanamukutini niraspti, ka juátarhu ma karhamaspti ka jima uaxakaspti.
Jimaksï uánekua andarheraspti engaksï renhejtechani ka pátenharhichani ka nunuxichani ka k'urhujkurhechani, ka máteru uánekua p'amenchatichani pákuauempka, ka Jesusi iámenduechani ambakerantaaspti.
Ka ísï exenhatini ísku pakareranhasïrempti engaksï nunuxicha uandempka, ka k'urhujkurhechaksï ambajkurhantani, ka renhejtechaksï sési xanharani, ka pátenharhichaksï exeni. Ka Israeli anapu Diósïnksï k'éri ambe arhisïrempti.
Jesusi jurhengorheri jémbechani uandajpaaspti ka arhiaspti: “P'amojkpexaka jimboka tanimu jurhiatekueskia engaksï jíndeni jinguni jámani jaka, ka t'irekua nómberanhasti, ka no uékasïnga nóma atini axajpentani, jimbokaksï xanhari jimbo mirikurhiaka.”
Ka Jesusiri jurhengorherichaksï arhispti: “¿Jucha nani p'iua xáni káni t'irekua ixu enga no irenhaka?”
Ka Jesusi kurhamarheaspti: “¿Namuntsï kurhinda káaxaki?” Ka imaksï uandaspti: “Iúmu tsimani ka namuntku kuruchechanchi.”
Ka juramuspti eska uaxandenhapiringa.
P'íkuaspti iúmu tsimani kurhindechani ka kuruchechani ka Diósïni diósïmaiamu arhintatini arhukuaspti, ka jurhengorherichani íntsaapaaspti ka imaksï etsakuspti.
Uiniarhanhantaspti t'irenhani, ka kurhinda ka kurucha pakarataksï iúmu tsimani tsïkiata uiniri tánantaspti.
Ima engaksï t'irepka t'ámu míli ísïsptiksï ka no miiuaparini uarhitichani ka sapichani.
Ka axajpentatini, Jesusi~icharhutarhu jatantaspti ka Magadani isï niraspti.



Jimaksï andarheraspti máru fariseuecha ka saduseuecha Jesusini ts'éjkukuekani, ka arhisptiksï eska auandarhu mínda ma xarhatakuapiringa.
Ka Jesusi arhiantaaspti: “Enga inchatirueni jarhajkia, chájtsï uandasïnga: ‘Sési jándeati jimboka charhapencheska.’
Ka tsípkujtsï uandasïnga: ‘Iásï nósesi jándeati jimboka k'umanharhikuni erandeska!’ Ískujtsï ísï uandasïnga. Úsïngajtsï erancheparini exeni néna enga jándeaka, ka k'órujtsï no úsïnga íni jurhiatekuechani mínda exeani!
Iásï anapu no kaxumbiticha ka ísku jándichaksï mínda kurhajkorhexati. Ka nóteruksï ma mínda xarhatamenhaatia, imantku enga Diósïri uandari Jonasi úkorhenchapka.” Ka kéndikukuaspti.
Engaksï Jesusi japundarhu parhikupka, jurhengorherichaksï mirikurhispti kurhinda pájtani.
Ka Jesusi arhiaspti: “Exe je, jinguntku jáma je fariseuecheri ka saduseuecheri xarhiperakua jinguni.”
Ka imaksï mámaru ambe arhijperaspti: “Ísïjtsïni arhixati jimbokachi kurhinda no juáska.”
Ka Jesusi mítespti ka arhiaspti: “¿Andijtsïsï ísï arhijperani jaki eskajtsï kurhinda no kámsïnga? ¡Sántkujtsï jakajkusïnga!
¿Nótkijtsï kurhangusïnki ka nójtsï míantasïnki engani iúmu kurhindechani jimbo, iúmu míli t'irerpepka?, ¿namuntsï tsïkiata tánantaaspki?
¿Andi nójtsï míasïnki engani iúmu tsimani kurhindechani jimbo, t'ámu míli t'irerpepka? ¿Namuntsï tsïkiata tánataaspki?
¿Andijtsïsï no jánhaskajki eskaksïni no kurhinda jimbosï arhini jaka? Engaksïni arhijka eskajtsï jinguntku jámaaka fariseuecheri ka saduseuecheri xarhiperakua jinguni.”
Ka jurhengorherichaksï jiájkani kurhanguspti eska Jesusi no kurhinda xarhiperakuerisï arhiani jápka, eska fariseuecheri ka saduseuecheri jurhentperakua ambe jimbosï arhiani jápka.
Engaksï Jesusi Sesarea niárapka, jima enga Filipu anapueka, Jesusi jurhengorheri jémbechani kurhamarheaspti: “¿Na uandanhasïnki eska néska Acheti Uájpa?”
Ka imaksï arhintaspti: “Máruksï uandasïndi eska Juánu itsï atajtsïkpiriska, ka máteruksï uandasïndi eska Eliasïska, ka máteruksï uandasïndi eska Jeremiasïska o~máteru Diósïri uandari ma.”
Ka Jesusi kurhamarheaspti: ''¿Ka cha na uandasïnki, eskani ji néska?”
Ka Simoni Pédru arhispti; “T'úrisï Krístueka, Acha Diósï tsípiti Uájpa.”
Ka Jesusi arhintaspti: “Tsípe t'u, Simoni Jonasi uájpa, jimbokakini nónema aianguska, jucheti Táte auandarhu anapukinisï aianguntati.
Ka ístukini ji arhixaka eskari Pédrueska ka íni k'erendarhu újtsïtaaka jucheti tángorhekuani, ka uarhikueri uinhapekua no úati andani.
Ka auandarhu anapu mítakuechanikini t'úngeni íntsauaka: ambe engari parhakpeni k'ataaka, auandarhujtu k'atanhaati, ka ambe engari parhakpeni kuerakuaka, auandarhujtu kuerakunhaati.”
Tátsekua Jesusi jurhengorheri jémbechani juramukuaspti eskaksï no jámapiringa uandantani eska imasï Krístueka.
Jiájkani uénani Jesusi jurhengorheri jémbechani aianguantaaspti eska k'uanisïrempka eska Jerusaleni nipiranga, ka eska jini kánekua nósesi nitamanchapiringa, jimbokaksï achamasïcha ka tátecheri urhejtsïkuricha ka juramukua jurhentpirichaksï nósesi kántapiringa, ka eskaksï uándikupiringa ka eska tanimu jurhiatekua jimbo tsíntapiringa.
Ka Pédru Jesusini támu pératini xukaspti ka arhispti: “Tata, p'amojkukorhe ¡Nóri ísï úkorhenchaaka!”
Ka Jesusi p'irhipakorhespti Pédruni arhiparini: “¡Nóambakiti, kéndikucherini! Ójkutasïngarini jimbokari no ísï exesïnga eska Diósï na exejka, k'uiripuendi exesïnga.”
Tátsekua Jesusi jurhengorheri jémbechani arhiaspti: “Ima engarini chúxapakuekaaka, mirikurhikorhe, ka krúsini ichandikorhe ka chúxapuerini.
Jimboka ima enga imeri tsípekuani~pátsakorhekuekaaka, sánderu tsîtaati, ka ima enga imeri tsípekuani jíndeni jimbo tsîtaaka, tsípekua jatsiati.
¿Andi ambe marhuatspea enga parhakpeni anapu ambe andakorhenhaaka, ka jini tsípekua tsîtakorhenhani? ¿Andi náxani jimbo ua nema tsípekuani piántani?
Jimboka Acheti Uájpa Tátjemberi t'íntskua jinguni ka imeri ánjelichani jinguni juuaka, ka mándani arhiati maiamuantaani imani ambe jimbo enga xáni únhaka.
Sési jimboksïni arhixaka máru engajtsï ixu jaka, nótkijtsï uarhini jauaka ekajtsï no urheta exeaka Acheti Uájpani jurhani irechetspeni.”



Kuímu jurhiatekua jimbo, Jesusi juátarhu ma niraspti ka Pédruni ka Santiaguni ka erachi jémba Juánuni pájtaaspti.
Ka jima imechani japarini ménderueni jáxentaspti, tata jurhiateni mereanharhintaspti, ka xukuparhakua t'íntskueni t'uput'upuxentaspti.
Ka Moisesinksï ka Eliasïnksï exespti, engaksï Jesusini jinguni uandontskorheni jápka.
Ka Pédru Jesusini arhispti: “Tata xáni engaksï sési jaka ixu, engari uéjka tanimu uapajtsïtakuechanchi úauaka, ma chétiuati ka máteru Moisesiri ka máteru Eliasïri.”
Enga Pédru uandani jápkateru, janikua meremeresï ma andajtsïkueraaspti ka janikuarhu uandakua ma kurhaakorhespti uandani jarhani: “I jindesti jucheti Uátsïti enga ji xáni uéjka, kurhajcha je.”
Jesusiri jurhengorherichaksï íni ambe kurharini, kókuatsespti jimbokaksï kánekua chérakorhespka.
Ka Jesusi andarheraaspti ka p'árheaparini arhiasti: “Jauara je, ásï jáma je chéni.”
Engaksï jurhengorhericha eraapka, Jesusiniterkuksï exesptia.
Ka engaksï juátarhu uératini kétsemantani jápka, Jesusi arhiaspti: “Ambe engajtsï exeka, ásï nemani aianguntsï je enga Acheti Uájpa nótki tsíntani jauaka.”
Ka jurhengorherichaksï Jesusini kurhamarhespti: “¿Andiksïsï juramukua jurhentpiricha uandajki eska Eliasï urheta juuaka?”
Ka Jesusi arhiantaaspti: “Ísïsti eska Eliasï urheta juuaka, ka eska ima iámendu ambe sési péntaaka.
Ka jíksïni arhixaka eska Eliasï jurhaskia, ka nóksï mítentasti. Kántastiksï eskamenduksï na uékaka kántani. Májkuenksï Acheti Uájpani nósesi kántaati.”
Ka jurhengorherichaksï jánhaskaspti eska Jesusi Juánu itsï atajtsïkpiririsï ambe arhiani jápka.
Engaksï k'uiripuni andarhentapka, acheti ma Jesusini andarheraspti ka tinguixurhikutini arhispti:
“Tata, p'amojku jucheti uátsïtini, p'íntani jámsïndi, ka kánekua nósesi jarhasïndi, enga p'íntka chpírirhu uékajpesïndi o itsïrhu uékamesïndi.
Chéti jurhengorherichani juákuaska ka nóksï ústi ambakerantani.”
Ka Jesusi uandaspti: “¡Xáni enga no mintsikanhajka ka no kurhangunhani! ¿Andi na jatini jamberi chánksïni jinguni jauateru? ¿Na xánteruksïni tekaantaa? Axuentsï juáche je tumbini.”
Jesusi xukaspti nóambakitini, ka nóambakiti tumbini uérhentaspti ka tumbi jimajku ambakentaspti.
Ka jurhengorherichaksï Jesusini~támu páspti ka sïpatekuarhkuksï kurhamarhespti: “¿Andisïni jucha no u petarhetantani?”
Ka Jesusi arhiaspti: “Jimbokajtsï Diósïni no kánekua mintsikasïnga. Sési jimboksïni arhixaka, eskajtsï xántku mintsikapiringa eska mostaseri tskípu nájku k'énharhijka, andeni juátantsï arhipiringa: ‘Jiniani ni’ ka juáta mótseati, ka nómbe ma jauati engajtsï no úaka úni.
[Íni jásï nósesi járhatichaksï kómakua ka karhinda japarintkusï petarhetpenhantajti.]”
Engaksï Galilea jámani jápka, Jesusi arhiaspti: “Acheti Uájpanksï intsïnharhitpeati,
ka uándikuatiksï, k'óru taminu jurhiatekua jimbo tsíntaati.” Jurhengorherichaksï ísï kurharini kánekua kómu p'ikuarheraspti.
Engaksï Jesusi ka imeri jurhengorhericha Kafarnaumi niárapka, Pédrunksï andarheraspti tiósïo anapu tumina tánantsticha ka kurhamarhesptiksï: “¿Chéti jurhentpiri tumina tiósïo úrakua íntspesïnki?”
Ka Pédru: “Jo” Arhiaspti. Engaksï k'umanchekuarhu inchantapka, Jesusi Pédruni uandajpaspti ka arhispti:~} “¿Nári eranguntasïnki? Parhakpeni anapu irechechaksï, ¿néchani maiamperatarasïnki? ¿Imeri irechekuarhu anapuechani o uérakua anapuechani?”
Ka Pédru arhispti: “Uérakua anapuechani.” Ka Jesusi arhispti: “Jiájkanksï irechekuarhu anapuecha nómbema íntspeati.
Nóchi ikiatauaka, japundarhu ni ka kurucha p'ímatarakuani k'uanima ka p'ímaakari kuruchani ma, arhachaku ka taiakatari exentaaka. P'íchakuntsï ka imani jimborini maiampeche ka t'újtu maiampekorhe.”



Imani jurhiatekua jimbojtu jurhengorherichaksï Jesusini andarheraspti ka kurhamarhesptiksï: “¿Ne sánderu k'ériski auandarhu anapu irechekuarhu?”
Ka Jesusi sapini ma uandajpaspti ka terujkani péraspti,
ka uandaspti: “Sési jimboksïni arhixaka, ekajtsï cha no sapini jáxentaska, nójtsï inchaaka auandarhu anapu irechekuarhu.
Ima enga~kétsekua uérka ka ísï jámani eska i sapi na jámka. Imasï auandarhu anapu irechekuarhu sánderu k'ériti.
Ka ima enga jucheti jakangurhikua jimbo sapini ma~sési erokaaka, jíndendini sési erokaxati.
“Ne uéjki enga sapini ma terungutaaka engarini jíndeni mintsikani jaka, sánderu sésiuati eska japundarhu k'uinimanhaaka tsakapu urhuratakua ma jójchakukata.
¡Áke, parhakpeni anapu terungutpekua ambe! Japusti, k'óru. ¡Jarhonheni, ne enga máteruni terungutaaka!
Ísï jimbo, ekakini jájki o jantsiri terungutaraska, kachujku o kachundu ka k'uaniku, sánderu sésiuati eskari tsípekuarhu tokojtatini o tokojkutini inchaaka, ka nóri chpírirhu k'uanipanhani jima enga nómeni pójpejka.
Ka ekakini éskua terungutaraska, p'itanharhi, sánderu sésiuati eskari tsípekuarhu ma éskua jinguntku~inchaaka, ka nóri tsimani jukaarini chpírirhu k'uanijpanhani.
“Exe je, ásï jáma je sapirhatichani támu péraani, jimbokaksïni sési jimbo arhixaka eskaksï ánjeli jémbecha, jucheti Táteni auandarhu anapuni erateni jarhasïnga.
[Jimboka Acheti Uájpa tsînchetichanisï juka p'ímutantaani.]
“¿Nájtsï exesïnki? Eka nema iúmu ekuatse karichichani káajka ka ma ísï kuátani, ¿andi no juátarhu jurajkuasïnki t'ámu ekuatse ka témbeni iúmu t'ámu karichichani? ¿Andi no nirasïnki imani jirinhanti enga kuátaka?
Ka enga exentajka, sési jimboksïni arhixaka eska~kánekua tsípeaka imani karichini jimbo, eska máteru karichichani jimbo enga no kuátaaka.
Májkuentu, chári Táte enga auandarhu jaka, no uékasïndi eska i sapi ma tsîncheaka.
“Ekakini chéti erachi ma nósesi ambe úcheska, uandaxeku engajtsï jandiochani jámani jauaka, ekakini kurhajchaska májkujtsï úkorhentaskia.
Ka ekakini no kurhajchaska, pájta nemani ma o pájtaa máru, ka imaksïni kurhajchakorheati ambe engajtsï cha xáni uandaaka.
Ka eka imechantu no kurhajchaaska, tángorhekuarhu uandantsï, ka enga tángorhekuani no kurhajchaska, ísïri exeaka eska no jakajkutiska o eskaksï ima engaksï Róma anapu tumina tánajka.
“Sési jimboksïni arhixaka eska ambe engajtsï parhakpeni k'ataaka, auandarhujtu k'atakata pakaraati, ka engajtsï xáni parhakpeni kuerantaaka; auandarhujtu kuerantskata pakaraati.
“Sési jimboksïni arhixaka, ekajtsï nema jinguni~íni parhakpeni terukutaaka uandamukukorheparini ambe kurhajkorheni, jucheti Táteksïni íntskuati enga auandarhu jaka.
Jimboka jima engaksï tsimani o tanimu tángorhentatini jauaka jucheti jakangurhikua jimbo, jíjtu jima jauaka.”
Ka Pédru andarheraspti Jesusini ka arhispti: “Tata, ¿namuni xanhari púakunta jucheti erachini engari nósesi ambe úcheaka? ¿Iúmu tsimani xanhari jamberi?”
Ka Jesusi arhispti: “Nókini arhixaka iúmu tsimani xanharku, tanimu ekuatse témbeni uéntani iúmu tsimani (70x7) xanharirisï púakuntaaka.
“Ísï jimbo, auandarhu anapu irechekua xáxesti, eska irecha enga imeri jántspirichani kántsperata miiukuantaapka.
Eka uénapka miiuntani, pástiksï ma enga témbeni milloni kánguempka.
Ka jimboka ima jántspiri no játsispka néna maiamuntani, irecha juramuspti eskaksï jántspirini atarantapiringa temba ka uájpecha jinguni ka imani ambe enga xáni kángorhempka, ka ísï kántsperatani k'uerajchatarani.
Ka jántspiri irechani tinguixurhikutini kómarhisïrempti: ‘Tata, tekaachentsïrini sánderku, jíkini maiamuntaaka.’
Ka~irecha p'amojkuspti, jurajkuspti ka nómbe ma euantaspti.
Ka jántspiri irecho uéntatini, exentaspti pámpiri jémbani ma enga iúmu ekuatse taiakata kánguempka, ka mápchakuspti arhini: ‘Juángia tuminani.’
Pámpiri jémba tinguindukutini kómarhisïrempti: ‘Tekaachentsïrini sánderkia, jíkini maiamuntaaka.’
K'óru ima méntku no uékaspti ka ónhatarkorhespti, ka no petarkorheni eka no urheta iámu maiamuntapiringa.
Máteru pámpirichaksï exerini ambe enga xáni úkorhepka, kánekuaksï kómu p'ikuarheraspti, ka irechanksï iámu ambe niraspti aianguntani.
Ka irecha jántspirini p'itajkorhespti ka arhispti: ‘Xáni engari nóambakeka, nókini euantaska eskarini xáni káncheni jápka jimbokarini t'u kómarhintaspka.
T'újturi chéti pámpirini p'amojkupiringa ísï eskani ji na p'amojkuka.’
Ka irecha ikiatintku juramuspti eskaksï no jurajkuntapiringa k'uikirheni, eka jamberi iámu maiampentapiringa.”
Ka Jesusi útasï uandasptiteru: “Májkuenksïni kántaati mándani arhini jucheti Táte enga auandarhu jaka, ekajtsï cha mintsita jinguni chári erachini no púakuantaska.”



Jesusi íni ambe uandarini, Galilea uéakuntaspti ka Judea, iurhekua Jordanirhu parhikutini isï niraspti.
Uánekuaksï chúxapaspti ka jima ima p'amenchatichani ambakerantaaspti.
Máruksï fariseuecha Jesusini andarheraspti ka ts'éjkunksï arhispti: “¿Sésekua jatsiski acheti tembani ísku ambe jimbo jurajkuni?”
Ka Jesusi arhiantaaspti: ¿Andi nójtsï arhintaski karakatarhu~eska uénakuarhutki uératini Diósï achetini ka uarhitini kueraaska?
‘Ísï jimbosï, tataka jurajkuauati tátjembani ka amambani ka tembuchaati, ka temba jingunksï májkuentaati’
Nóteruksï táchanistia, májkuentastiksïa, ísï jimbo, ambe enga Diósï kúndaka, ásï nema jarhangutpe.”
Ka fariseuechaksï arhispti: “¿Ka andisï Moisesi juramutspe uarhitini karakata ma úkuni, enga arhiaka eska jurajkunhaxaka?”
Ka Jesusi arhiaspti: “‘Jimbokajtsï cha mintsitani chuperatixaka, Moisesiksïni sésekua íntskusti uarhitini jurajkuni, k'óru urhetku no ísïspti.
Jíksïni arhixaka eska ima enga témbani jurajkuaka ka máteruni tembuntani, ka jini témba no ísku jándikuni jarhani, ima ísku jándi úkorhexati.”
Ka jurhengorherichaksï Jesusini arhispti: “Enga acheti ma tembani ísï jatsika kámani, sánderu sésisti no tembuchani.”
Ka Jesusi arhiantaaspti: “Nóksï iámenduecha íni ambe kurhangusïndi, imechajku enga Diósï kurhangukua íntsaaka.
Jimbokaksï jarhaska máru engaksï no újka tembuchani jimbokaksï ísï kóndenhaska, ka jarhastiksï máteru engaksï xájkunhajka, ka jarhastiksï máteru engaksï auandarhu anapu irechekua jimbo xáxekorhejka ka nóksï tembuchasïndi. Ne enga íni ambe újka kurhanguni, kurhangue.”
Jesusinksï sapirhatichani máru pákuaspti, eska ima p'ájtsïkuapiringa ka kómarhijpekuani. Ka Jesusiri jurhengorherichaksï xukaasïrempti imani engaksï sapichani páani jápka;
Ka Jesusi uandaspti: “Jurajkua je eskajtsïni sapirhaticha andarheraaka, ásï p'íngua je, jimboka auandarhu anapu irechekua imecheriska engaksï sapini járhaka.”
Ka p'ájtsïkuaspti ka kéndikuspti.
Tumbi ma Jesusini andarheraspti ka arhispti: “Jurhentpiri, ¿ambesïni sési ambe ua engani jimbo úaka tsípekua méntkisï jatsini?”
Ka Jesusi arhispti: “¿Andirinisï sési ambe kurhamarhejki? Diósïjkusï sési ambeti. K'óru engari uéjka tsípekuarhu inchani, janhanharhia arhistatsperakua juramukatechani.”
Ka tumbi kurhamarhespti: “¿Nákichani?” Ka Jesusi arhintaspti: “Ásï uándikpe. Ásï ísku jándi. Ásï sïpajkurha. Ka ásï jáma chkuándiraparini máteruni nósesi úkuni.
Janhanharhi táteni ka nándeni, ka xénhchpe ísï eskari t'u na xénhchakorhejka.”
Ka tumbi arhispti: “Ideni ambe úskia, ¿ambeterusïni kuerantachajki?”
Ka Jesusi arhispti: “Engari~k'amak'amasï kaxumbenhchajka, atarantsï ambe engarini xáni jatsikorheka ka kómu jándichani íntsaa, ka auandarhu jauati chéti jatsikorhekua ka xásïrini chúxapaaka.”
Tumbi ísï kurharini kánekua kómu níntaspti jimboka kánekua jatsikorherispka.
Tátsekua Jesusi jurhengorheri jémbechani arhiaspti: “Sési jimboksïni arhixaka eska auandarhu anapu irechekuarhu, jatsikorheri ma kánekua úkua jinguni inchaaka.
Ménderuksïni arhixaka eska kameiu ma p'ikukueri p'orhojchakuarhu isï sánderu sóntku parhijchakuaaka, eska jatsikorheri ma Diósïri irechekuarhu inchani.”
Jurhengorheri jémbechaksï íni ambe kurharini ískuksï pakareraspti ka uandasïremptiksï: “¿Jiájkani néjkusï p'ímutanhantaa?”
Ka Jesusi erateaparini arhiaspti: “Parhakpeni anapuechanksï nómeni úati ísï úni, k'óru Diósïni jimbo iámendu ambe úsïndi úkorheni.”
Ka Pédru arhispti: “Juchaksïni t'úngeni chúxaputini iámendu ambechi jurajkuska, ¿ambechi p'iua?”
Ka Jesusi arhiaspti: “Sési jimboksïni arhixaka, jiájkani enga iámendu ambe jimbanheranhantaaka, enga Acheti Uájpa t'íntskua jinguni uaxakatini jauaka, chánksïni engajtsïni chúxapuka, témbeni tsimani k'éri uaxantskuarhuksïni péraaka, témbeni tsimani Israeli anapu iretechani arhinharhikuani.
Ka ima enga erachichani o pirenchichani, tátjembani o amambani o témbani, sapichani, ka echeri ambe jíndeni jimbo jurajkuaka, iúmu ukuatse sánderu intsïnhantaati, ka tsípekua méntkisï anapu andakorheati.
Ka uánekua engaksï iásï k'éri ambeni jaka, xásïksï ísku nementaati ka engaksï iásï ísku nemeka, xásïksï k'éri ambeuati.



“Auandarhu anapu irechekua, xáxesti eska achamasï enga echerini ma kángorhejka enga úba jukaka, ka tsípku uérasti ánchekorherichani jirinhaani engaksï jima ánchekorhepiringa enga úba jukaka.
Ka pakatperasptiksï eska xáni maiamuapiringa eska ma jurhiatekua na andanhajka, ka axaaspti ánchekorheni jima enga úba jukaka.
Ka ménderu sáni ióndakuarhu uérasti, ka kópekuarhu exeaspti máru engaksï ísku jápka,
ka arhiaspti: ‘Ni je chájtu ánchekorheni ka jíksïni maiamuaka na enga xántku sésku jauaka.’ Ka imaksï niraspti.
Ka ménderu teruxutini uéraspti, ka téjkamatiru isï ménderu, ka májkueni úspti.
Ka inchatirujtu máteru exeantaaspti engaksï ísku jámani jápka ka arhiaspti: ‘¿Andijtsïsï ísku chúskuta?’
Ka imaksï arhintaspti: ‘Jimbokajtsïni nónema ánchetaska.’ Ka ima arhiaspti: ‘Ni je chájtu ánchekorheni ka maiamuakaksïni na enga xáni sésku jauaka.’
“Chúrekua, ima tata enga ánchekorherichani káani jápka, arhispti imani enga ánchekorherichani urhekuani jápka: ‘Imechani urheta uandajpaa ka maiamua engaksï inchatiru inchaakuka, ka xásïri imani maiamuauaka engaksï tsípku ichaakuka.’
Ka andarherasptiksï ima engaksï inchatiru ichaakupka ka mándani arhinksï ma jurhiatekueri maiamunhaspti.
Ka niáranchasptiksï ima engaksï tsípku uénapka ánchekorheni, eratseparinksï eskaksï sánderu kánhachani p'ipiringa, k'óruksï imajtu ma jurhiatekuerijku maiamunhaspti.
Engaksï maiamunhapka, imani achetini engaksï ánchekorhekuni jápka mámaru ambeksï uandatsespti,
ka arhisptiksï: ‘Ima engaksï iásï sáni janoka nóksï ióni ánchekorhesti, ka májkueniri maiamuaska eskajtsïni juchantsïni, engachi xáni tsándu chúskutaka ánchekorheni.’
Ka ima acheti ima ma ísïni mókukuspti: ‘Pámpiri, nómbemakini nósesi ambe úchexaka. ¿Andi nóchi pakatperaspki eskaksïni xántku maiamupiringa eska ma jurhiatekua na andanhajka?
P'i na enga xáni chétika ka janharia níntani. Ji maiamuauaka imani engaksï iásï sáni janoka eskakini t'úngeni náxani maiamuka.
¿Andi ji no sésekua jatsiski jucheti tuminani úrani, ambe engani ji uékaaka úrani? ¿Órini epurhexaki engani ji jarhojpeni jaka?’
Ísï jimbo, engaksï iásï urhetika, xásïksï tátsepani péranhaati ka engaksï tátsepani jaka, xásïksï urhetiuati, jimbokaksï uánekua ioarhinhaska ka namuntkuksïsï erakukateti.”
Enga Jesusi Jerusaleni karhamani jápka, xanhari jimbo jurhengorheri jémbechani támu páaspti ka arhiaspti:
“Iásïchi Jerusaleni karhamaxaka, Acheti Uájpanksï k'éri tátechani ka juramukua jurhentpirichani intsïnharhitaati, ka imaksï uándikutarkorheati,
ka uérakua anapuechanksï itsïnharhitaati ka imaksï teresmarhuati ka k'uikirheatiksï ka cháparhataatiksï; k'óru ima tanimu jurhiatekua jimbo tsíntaati.”
Jesusini andarheraspti Sebedeo temba uájpecha jinguni, ka t'inguixurhikutini ma ambe kurhakuspti.
Ka Jesusi arhispti: “¿Amberisï uéjki?” Ka uarhiti arhintaspti: “Ekari t'u chéti irechekuarhu jauakia, juramu eskaksïni jucheti uátsïticha, ma jurhijkandani ka máteru uikixkandani uaxakachetini jauaka.”
Ka Jesusi arhiantaaspti: “Nójtsï míteska ambe engajtsï kurhajkorheni jaka. ¿Andi itsïmajtsï imani engani ji itsïmaaka? ¿Andi itsï atajtsïkunhantsï imani jimbo engani ji itsï atajtsïkunhaaka?” Imaksï arhintaspti: “Jo, jucha úaka.”
Ka Jesusi arhiaspti: “Sési jimbo imani engani ji itsïmaaka, chájtujtsï itsïmaaka, ka imani jimbo engani ji itsï atajtsïaka, chájtujtsï itsï atajtsïkunhaaka, k'óru no jucheti jimbo jarhasti jucheti jurhijkandani o uikixkandanksïni uaxastani, jimboka imaksï jima uaxastanhaaka enga jucheti Táte eratsekata jatsiaka.”
Máteruksï témbeni jurhengorhericha kurhajchaatini erachichanksï ikiakuaspti.
Ka Jesusi~uandajpaaspti ka arhiaaspti: “Mítetixakajtsï eskaksï juramuti no jakajkuticha uinhamarhetspesïnga juramuni, ka eskaksï k'érati achecha úinhamarhetspesïnga juramuni.
Ka chánksïni jinguni no ísïuati, ima enga k'éri ambenhchajka, marhuacheksïni,
ka ima~enga urhetinhchajka, jatsistiksïni marhuacheni;
ísï eska Acheti Uájpa na juka marhuatspeni, ka uánekuechani jimbo imeri tsípekuani íntspeni ka no jurhasti eska marhuamenhaaka.”
Engaksï Jeriko uéakuntapka, uánekuaksï chúxapaxapti.
Ka tsimani pátenharhichaksï engaksï xanharu uaxarupka, Jesusinksï kurharini enga jimesï nitamani jápka uandasptiksï: “¡Tata, Dabi Uájpa, p'amojkujtsïni!”
Ka xukaasïremptiksï nónaksï pínasku jatsiani, k'óruksï ima sánderu uinhachaspti: “¡Tata, Dabi Uájpa p'amojkujtsïni!”
Jesusi anhaxurhispti ka uandajpaaspti ka arhiaspti: “¿Ambejtsïsï uéjki eskaksïni úcheaka?”
Imaksï uandaspti: “Tata, uékasïngachi exeni.”
Jesusi p'amojkuaspti, p'ánharhikuaspti ka imaksï~úspti exeni ka chúxapasptiksï.



Engaksï Jerusaleni andaparhakuerani jápka, Betfageksï niáraspti ka Olibusï juátarhuksï anhaxurhispti, ka Jesusi jima uératini tsimani jurhengorheri jémbechani axaaspti,
ka arhiaspti: “Ni je amani ireta~sapichurhu enga eraakorheni jaka, ka iretarhu inchaakutintsï, ch'anchaki kutsïni ma, ch'anchaki sapichu ma jinguni exentaaka, jotakataksï jarhani, kuerataa je ka juáchejtsïni je.
Ka engaksïni nema ambe arhiaka, chájtsï arhiaka: ‘Tata uetarhinchaaxati ka sóntkukini juánguacheauati.’ ”
I ambe úkorhesti enga Diósïri uandari uandaka:
“Sióni uájpechani arhia je: chéti Irecha junguaxati, kaxumbekua jinguni ka ch'anchakini ma jatarini, ch'anchaki sapichuni ma jatarini”
Jesusiri jurhengorherichaksï niraspti ka úsptiksï ambe engaksï juramumenhapka.
Pásptiksï ch'anchaki kutsïni ka ch'anchaki sapichuni ka imecheri sunundaksï tatsuparhakuspti ka Jesusi jataspti.
Uánekuaksï xanharu sununda tatsuntskakusïrempti, ka máteruksï pímu ch'auaxkusïrempti ka xanharuksï tatsuntskasïrempti.
Ka ima engaksï chúxapani jápka ka urhekupanksï jarhani uinhachasïremptiksï: “¡Dabi Uájpa, kuájpejtsïni! ¡Ujchakurakateskari t'u engari Acha jimbo jurhani jaka! ¡K'éri Acha Diósï, kuájpejtsïni!”
Ka enga Jesusi Jerusaleni inchaakupka, iretarhu méntku mámaru ambe uandanhasïrempti: “¿Néski i?”
Ka engaksï Jesusi jinguni nirani jápka uandasïremptiksï: “Jesusisti, Diósïri uandari Nasareti anapu enga Galilea jaka.”
Jesusi tiósïo inchaspti ka ambe atarantstichani ka ambe piárichani petantaaspti, ka tumina mójtakutspiricheri kéjpatarakua ambe menonhakuaspti, ka ístu palomasï atarantstichani kéjpatarakua k'uanikukuaspti,
ka arhiaspti: “Karaka jarhasti: ‘Jucheti k'umanchekua kómarhijperatarakuesti ka chájtsï sïpajkurhecheri irekua úntaskia.’ ”
Ka tiósïoksï Jesusini pátenharhicha ka rengejtecha andarheraspti ka ima ambakerantaaspti.
Ka tátecheri urhejtsïkurichaksï ka juramukua jurhentpirichaksï ikiaspti exerini xáni k'éri ambe enga Jesusi úempka,~ka ístu tumbi~sapirhatichani exearini engaksï tiósïo uinhachani jápka: “¡Kuájpejtsïni Dabi Uájpa!”
ka Jesusinksï arhispti: “¿Kurhajchaaxakiri ambe engaksï uandani jaka?” Ka Jesusi arhiantaaspti: “Jo. ¿Andi nójtsï méni arhintaski?: ‘Sapicha engaksï etsukua arhani jakateru, amboantastiksïni pirecheni’ ”
Ka kéndikukuaspti ka iretarhu uéakuntaspti ka Betania niraspti ka jima pakaraspti.
Xarhentku, Jerusaleni k'uanhatsentani jámani, Jesusi karhimapaxapti.
Ka xanhari jimbo jígusïri anhatapuni ma exespti, ka andarheraspti ka nómbema erarhutaspti, chkúrhichantku erarhutaaspti ka anhatapuni arhispti: “¡Méntku ásteru méni amanhejchakua juka!” Ka ima jígusï~jimajku k'arhispti.
Íni ambe exerini, jurhengorheri jémbechaksï uandasïrempti: “¿Néna jimbosï jígusï xáni sóntku k'arhipa?”
Ka Jesusi arhiantaaspti: “Sési jimboksïni arhixaka, ekajtsï mintsikaska ka nójtsï tsimantsimaneani, jígusïntsï no xántku ambe úkupiringa, úakajtsï jamberi andeni juátani arhini: ‘¡Mótse ka japundarhu niára!’ Arhini, ka ísï úkorheati.
Ka intsïnhajkajtsï ambe engajtsï kurhajkorheaka kómarhijpeparini ka mintsikaparini.”
Enga Jesusi tiósïo niárapka ka enga jurhentpeni jápka, tátecheri urhejtsïkuricha ka achamasï iretarhu anapuechaksï kurhamarhespti: “¿Náki juramukua jimbori íni ambe úxaki? ¿Nékini sésekua íntskuski?”
Ka Jesusi arhiantaaspti: “Jíjtuksïni ma ambe kurhamarheaka, ka ekajtsïni mókucheska jíjtuksïni arhiaka náki juramukua jimbosïni íni ambe úni jaki.
¿Juánueri itsï atajtsïkua nani anapueski? ¿Auandarhu anapueski o parhakpeni anapueski?” Imaksï jimajku mámaru ambe arhijperaspti ka uandasptiksï: “Ekaksï arhiska eska auandarhu anapueska, indejtsïni arhiati: ‘¿Ka andijtsïsï no jakajkukupkia?’
Ka chékorhesti arhini eska parhakpeni anapueska, jimboka Juánu Diósïri uandari exenhasïnga.”
Tátsekuaksï Jesusini mókukuntaspti: “Nóchi míteska.” Ka Jesusijtu arhiaspti: “Jíjtuksïni no arhiaka néri juramukua jimbosïni íni ambe úni jaki.
Ka Jesusi kurhamarheaspti: “¿Nájtsï eranguntasïnki? Acheti ma tsimani uájpechani káasïrempti ka k'érini arhispti: ‘Jucheti uátsï, ni sáni jucheti úbasïrhu ánchekorheni.’
Ka ima mókukorhespti: ‘¡No niuaka!’ Ka xásï míantaspti ka niraspti.
Ka sapichuntu májkueni arhispti ka ima arhintaspti: ‘Ia táte, niuakia.’ Ka no niraspti.
¿Náki úski ambe enga tátjemba uékani jápka?” Ka imaksï arhispti eska k'éri. Ka Jesusi arhiaspti: “Sési jimboksïni arhixaka, eskaksïni urhechepaaka inchani Diósïri auandarhu anapu irechekuarhu; tumina tánaticha ka uarhiti ísku jándicha.
Jimbokaksïni Juánu janocheska jurhendakuekanksïni eskamendu Diósï na uéjka, ka nójtsï jakajkukuska, ka tumina tánaticha ka uarhiti ísku jándichaksï k'óru jakajkukusti. Ka cha, nájkirukajtsï exeka nójtsï móantaska ka nójtsï úska jakajkukuni.
“Máteru uandantskua kurha je: Jarhaspti acheti ma enga úbasï jatsikupka, ka sési uatsotaspti ka kuáritarakua iótati ma úspti, ka~tátsekua echerini tarherichani máru kuánetaaspti ka iauani ísï niraspti.
Ka p'ikuntskuarhu, jántspiri jémbechani~máru axakuaspti tarherichani, engaksï p'ikuntskatani pákuntapiringa.
Ka tarherichaksï nósesi káaspti, ma echakuanksï ataspti ka máterunksï uándikuni ka máterunksï tsakapkueraspti.
Ka ménderu, ima enga echerini kángorhempka, máteru sánderu uánekua jántspichani axaaspti, ka imechantuksï májkueni káaspti.
Ka tátsekua uájpani axaspti ísï eratseparini: Indentsïni janhanharhicheati
Ka tarherichaksï uájpani exerini arhijperaspti:~I jurajkumenhaati echerini, ju je uándikuni ka inderi echerinchi jucha pakataaka.
Ka jupikasptiksï ka petaatantanksï ka uándikusptiksï.
¿Ambe úkuaua acheti enga úbasï jatsika jiájkani enga niántaaka?”
Ka arhisptiksï: “No p'amojkuauati ka no ambarhati k'uiripuechani uándikuauati, ka echeri úbasï jatsikatani máteru tarherichani kuánetauati engaksï p'ikuntskuarhu andakua íntskuntaaka.”
Jesusi kurhamarheaspti: “¿Andi nójtsï méni arhintaski karakatani enga arhijka? ‘Tsakapuni,~ engaksï k'umanchekua úricha~ no jaiapanhentaka, iásï ts'umbindikuestiia. Achasï íni ambe úti ka ískuchi pakareratixaka exeni.’
“Ísï jimboksïnisï arhini jaka, eskajtsï cha Diósïri auandarhu anapu irechekuani euanhantaaka, ka imaksï intsïnhaati engaksï sési ambe újka.
Ka ima enga tsakapurhu kuarhatseaka, úndurhikorheatiksï. Ka eka i tsakapu nemani jatajchakuska puchandurhiati.”
Tátecheri urhejtsïkurichaksï ka fariseuechaksï uandantskuechani kurharini, jánhaskasptiksï eskaksï imasï arhinhani jápka.
Ka uékasptiksï Jesuni jupikani, ka nóksï úspti jimbokaksï iretani chérhespka jimbokaksï Jesusini Diósïri uandarini exesïrempka.



Jesusi ménderu uandantskua ma arhiaspti:
“Auandarhu anapu irechekua, ireche méni jáxesti enga uájpani tembuchatani jámani k'uínchekua úntapka.
Ka axaaspti jántspirichani eskaksï nipiringa ioarhijpentani, ka ima engaksï uandajpanhantapka nóksï uékaspti nirani.
Ménderu máteru játspirichani axaaspti ka arhiaspti: ‘Arhia je eska t'irekua jaiaraskia. Uákasï p'ukurakatechani uandikutarkorheaskia, ka iámendu ambe jaiarastia, jungueksïa tembuchakuarhu.’
Ka ima engaksï uandajpanhantapka ískuksï kurhajchaaspti, ma tarhekorheni niraspti, ka máteru imeri úkua ambe kámaspti,
máteruksï jántspirichani jupikaaspti ka uándikuasptiksï.
Irecha íni ambe mítetini, kánekua ikiaspti, ka axaaspti p'urhejkutichani ka uándikutarkorheaspti~atajpitichani ka~kurhupakuaspti.
Ka jántspirichani arhiaspti: ‘Sési jimbo tembuchakuarhu iámendu ambe jaiarastia, ka ima engaksï uandajpanhantaka nóksï nitatarhesti.’
Ni je uéramani ísï ka néni engajtsï xáni kúmaaka, p'ímarhe je.
Ka jántspirichaksï uéraspti ka p'ímarheasïremptiksï imani engaksï kúmempka, ambakiti k'uiripuechani ka ístu no ambarhatichani ka tembuchakuarhu no jantanhenhaxaptia.
“Enga irecha inchantapka exeani imani engaksï p'ímarhenhapka, ka exespti ma enga no ísï xukuparhatini jápka eska tembuchakuarhu na xukuparhanhantajka,
ka arhispti: ‘Pámpiri, ¿nénari jimbosï ísï xukuparhatini incha?’ Ka ima pínasku pakaraspti.
Jiájkani irecha arhiaspti jarhojpirichani: ‘Jónduku je ka jójku je ka pájpakandu peta je; jimeuati uekua ka enga sînichani kirisïmendinhantaaka.’
Jimbokaksï uánekua uandajpanhasïnga ka námuntkuksïsï erakunhantajti.”
Fariseuechaksï jima kéndikuspti ka uandontskorhesptiksï néna engaksï úpiringa Jesusini ambe uandarani, ka imani jimboksï k'amanharhirantani.
Ka máru imecheri jurhengorherichanksï erodiasïcha jinguni axaaspti, eskaksï Jesusini arhipiringa: “Jurhentpiri, míteskachi eskari~kánekua tsitisïnga jurhimbekua ambe, ka eskari sési jimbo Diósïri xanharini jurhentpesïnga eska néka, ka ískuri kurhachpesïnga ambe enga xáni uandanhani jarhajka, jimbokari t'u no k'uiripunisï sési pakarakuni jámka.
Arhijtsïni, ¿nári erangusïnki? ¿Sésekua jarhaski o no sésekua jarhaski Sésarini maiamuni?”
Ka Jesusi mítetini ambe engaksï nósesi ambe eratseni jápka, arhiaspti: “¿Ískujtsï ísï uandasïnga, andijtsïnisï ts'éjkuni uéjki?
Tumina taiakata májtsï exera.” Imaksï exeraspti ma enga ma jurhiatekua jimbo náxani andanhempka.
Ka arhiaspti: “¿Nésï ixu jukanharhi, ka néri jakangurhikuasï ixu karanharhikukata jaki?”
Ka imaksï arhispti eska Sésaririspka. Ka Jesusi arhiaspti: “Sésarini íntsku je ambe enga Sésaririka, ka Diósïni ambe enga Diósïrika.”
Íni ambeksï kurharini ískuksï pakareraspti ka kéndikusptiksï.
Imani jurhiatekuaksï Jesusini saduseuecha andarheraspti, engaksï uandajka eskaksï uarhiricha no tsíntasïnga, ka kurhamarhesptiksï:
“Jurhentpiri, Moisesi uandaspti: ‘Enga acheti ma uarhiska ka nóma uájpani jurajkuni, erachi jémba uarhitini tembuntaati, ka erachi jémba k'érini uájpechani jurajkukuauati.’
Jarhasptiksï méni ísï ixu iúmu tsimani erachicha ka enga urhetipka, tembuchaspti ka nóma uájpani kángorhetini uarhispti, ka erachi jémba enga chúxapempka uarhiti jémbani tembuntaspti.
Ka májkueni úkorhenchaspti ima enga k'érini chúxapempka, ka máteru engaksï chúxapempka,~iámenduksï májkueni jámaspti, sapichu jingunksï iúmu tsimani erachichespti.
Ka uarhitijtu uarhisptia.
Tsíntskuarhu, ¿náki íni iúmu tsimani erachicheri tembeua? Nóchkaksï iámenduecha tembuspi andi”
Ka Jesusi mókukuantaspti: “Diósïri karakatantsï támu ísï jánhaskatixaka ka Diósïri uinhapekuantsï no kurhangusïnga,
jimboka jiáni enga~tsínhantaaka nóteru tembuchanhaatia, Diósïri ánjelini auandarhu anapueni járhanhantaati.
Ka~uarhiricheri tsíntskua ambe, ¿andi nójtsï méni arhintaski ambe enga Diósï uandaka?
‘Jíska Abraaniri Diósï, ka Isakiri Diósï, ka Jakobueri’ Ima no uarhiricheri Diósïsti, tsípiticherisï Diósïti.”
Ísï kurhanhatini, ísku pakareranhasïrempti imeri arhijtsïkperakuechani kurhanhatini.
Fariseuechaksï tángorhentaspti engaksï mítepka eska Jesusi pínamataraaspka saduseuechani.
Ka ma enga imecha jinguni juramukua jurhentpiripka, Jesusini ts'éjkukuekani ísï kurhamarhespti:
“Jurhentpiri, ¿náki arhistatsperakua sánderu k'ériski juramukuarhu?”
Ka Jesusi arhispti: “Chéti Acha Diósïni mintsita jinguni~xénhcha ka iámu chéti tsípekua jinguni.
I arhistatsperakua urhetisti ka sánderu jukaparhasti.
Ka enga chúngumajka sáno májkueni jáxesti: ‘Xénhchpeakari ísï eskari t'u na xénhchakorhejka.’
Íni tsimani arhistatsperakuecharhuksï Diósïri uandaricha ka Diósïri juramukua p'erandakorhesïndi.”
Engaksï fariseuecha útasï tángorhetini jápka, Jesusi kurhamarheaspti:
“¿Krístuerijtsï ambe sáni eratsesïnki? ¿Ne uájpeski?” Ka arhisptiksï: “Dabi uájpesti.”
Ka Jesusi arhiantaaspti: “¿Néna jimbosï Dabi Espirituni jimbo Tata arhipki? jiáni enga uandaka:
‘Acha Diósï jucheti, Tatani arhisti: Jurhijkandarini uaxakache, engakini jamberi chéti ikiatspirichani jandandukuarhu péracheaska’
Enga Dabijtu Acha arhijka, ¿néna uájpeua?”
Ka nónema úsïrempti mókukuntani: níjtuteru nema tekaueni~jiáni uératini ambe kurhamarheni.



Jesusi arhijpespti ka jurhengorherichantu arhiaspti:
“Juramukua jurhentpirichaksï ka fariseuechaksï Moisesiri juramukua jimbo jurhentpesïndi.
Ísï jimbo, ambe engaksïni xáni ima arhistacheaka, kurha je ka marhuata je; k'óru ásï ísï jáma je eskaksï ima na jámka, jimbokaksï ima arhistatspesïnga néna jámani ka imaksï no ísï jámasïndi.
Ts'unhapekua ambeksï arhistatspesïndi enga úkua jukaka úni, ka k'óruksï ima, ni munchujkurhakua ma manatki.
Mámaru ambeksï úsïndi xarharakuekani, Diósïri karakatechanksï sánderu kóstarakata jóngorhekuecharhu karanharhikuasïndi, ka jóxurhantaasïndiksï ka jóntsïntaani;
tsitisïndiksï k'érikuarhu uaxakani t'irekuecharhu ka k'umanchekua tángorhentskuecharhu.
Ka eskaksï xanhari jimbo sési uandajpanhaaka, ka eskaksï: tata jurhentpiri, arhiauaka.
“Cha ásï uéka je eskaksïni: jurhentpiri, arhiaka, jimbokajtsï cha márkueska, chári jurhentpiri májkuesti.
Ka parhakpeni ásï nemani: tate, arhi je; jimboka májkueska Táte enga auandarhu jaka.
Ka ásï uéke je eskaksïni: urhejtsïkuri, arhiaka. Jimboka Krístujkusï chári urhejtsïkurika.
Ima enga chánksïni jinguni sánderu k'érika, jatsisti máteruechani marhuakuani.
Jimboka ne enga k'éramakorheaka, ísku nemeni xénhaati, ka ima enga kétsekua uérajka, k'éri xénhaati.
“K'óru ¡Áke cha, juramukua jurhentpiricha ka fariseuecha, ískujtsï ísï uandasïnga!,~auandarhu anapu irechekuarhujtsï míkatspesïnga, nójtsï inchasïnga ka níjtujtsï jiáretpejki eskaksï máteruecha inchaaka, engaksï inchakuekani jaka.
[¡Áke cha, juramukua jurhentpiricha ka fariseuecha ísku ísï uandaricha! Jimbokajtsï uarhiti tsîndicho k'amantskantasïnga, ka nónentantsï ióskutantasïnga uandatsekorheni, inde jimbojtsï cha sánderu kánekua k'amanharhiranhantaaka!]
“¡Áke cha, juramukua jurhentpiricha ka fariseuecha, ísku ísï uandaricha!, jimbokajtsï iápuru isï jurhengorherini ma jirinhakorheni jámasïnga, ka engaksï xéntajka imechantsï sánderu chpírirhu k'uanijpasïnga!
“¡Áke cha, urhepatspiri pátenharhicha!, uandasïngajtsï eska nómbe ma jauaka eka nema tiósïo jimbo aiakorheni jámaaka, k'óru enga nema tiripiti tiósïo anapu jimbo aiakorhejka, aiatspetixatiia.
¡Chájtsï no míakua jukaska ka nójtujtsï jánhaskasïnga! ¿Andi ambe sánderu jukaparhakueski? ¿Tiripiti, o tiósïo enga tiripitini ujchakuraajka?
Ka ístujtsï cha uandasïnga: ‘Nómbema jarhasïndi eka nema kéjtsïtatarakua jimbo ambe aiakorheska, k'óru aiatspetixatiia, ne enga kéjtsïtakua jimbo ambe aiakorheska.’
¡Inchandimecha ka no kurhandirecha! ¿Andi ambe sánderu jukaparhakueski, parhandikua o kéjtsïtatarakua? ¿Andi ambesï ujchakurajki parhandikuani?
Ima enga kéjtsïtatarakuani jimbo ambe aiakorhejka, imani jimbosï uinhaperani jati, ka iámendu ambe jimbo enga jima kéjtsïtakata jaka.
Ka ne enga tiósïo jimbo aiakorhejka, imani jimbo aiakorhexati, ka ístu Diósïni jimbo enga jima irekaka;
ka ima enga auandani jimbo ambe aiakorhejka, Diósïri k'éri uaxantskua jimbo, ka Diósïni jimbo aiakorhexati.
“¡Áke cha, juramukua jurhentpiricha ka fariseuecha ísku ísï uandaricha!, engajtsï~kuatsitesïni ka putsutini ka kulanduni arhutajka tiósïo íntspeni. Ka juramukuarhu anapu ambeni, imani enga sánderu jukaparhakueka mirikurhisïngajtsï úni: sési p'ikuarhenhetpentani ka p'amojpeni ka Diósïni mintsikani. Íni ambesï k'uanijti úni ka máteru ambejtu no jurajkuaparini.
¡Pátenharhichantsï urhekupaasïnga, sïpimuntsï t'úatantasïnga ka kameiuntsï kunajkani!
“¡Áke cha, juramukua jurhentpiricha ka fariseuecha ísku ísï uandaricha!, jimbokajtsï tsúntsuni ka urhanichani ambe kutsuparhakuantasïnga, ka chájtsï uininhetixaka sïpatspekua ambe, ka ambe enga no jurhimbekueka.
¡Fariseo pátenharhi, tsúntsuni ka urhanini jinirisï jupanhantaaka ka iámu sési jáxentaati!
“¡Áke cha, juramukua jurhentpiricha ka fariseuecha ískujtsï ísï uandasïnga!, jimbokajtsï uarhiri jántskua urapitini járhaska, engaksï tájtsïkuni sési xarharani jarhajka, ka inchatsetini úni tereri ka karhasï ambe jarhani.
Xárhaskajtsï: kaxumbitintsï xarharasïnga, ka k'órujtsï chkuándirakua ka ikiata ambe uininhetixaka.
“¡Áke cha, juramukua jurhentpiricha ísku ísï uandaricha!, jimbokajtsï eratakua úkuantasïnga Diósïri uandarichani jima engaksï jatsinhantka, ka kaxumbiticheri eratakuechantsï kasïperantaasïnga,
ka uandasïngajtsï: ‘Ekachi~imani jurhiatekua irekapiringa engaksï juchari tátepka, nóchi jarhojpepiringa uándikuani Diósïri uandarichani.’
Íni jimbojtsï uandakorhentaxaka eskajtsï ima uájpeska engaksï Diósïri uandarichani uándikuaka.
¡Cháchka k'amarhuta je, ambe engaksï chári tátecha uénaka!
¡Akuitsecha, akuitseni járhaticha!, ¿andi chpírintsï néna sïpakorhekua?
“Jíksïni axacheauaka Diósïri uandarichani ka mímixetichani ka juramukua jurhentpirichani, ka chájtsï máru uándikuauaka, ójtsï krúsirhu cháparhataani, ka máteruechantsï chári k'umanchekua tángorhentskuecharhu k'uikirheauaka, ka máteruechantsï iretecharhu isï andanguani káuaka ataani.
Ísï jimbo, chánksïni niáchentaati erakukatecheri iurhiri enga iurheka, Abeli kaxumbitiri uénani ka Sakariasi Berekiasi uájpa jamberi, engajtsï tiósïo ekuarhu ka jima enga kéjtsïtakua jaka uándikuka.
Sési jimboksïni arhisïnga eska i ambe iásï anapuechaksï maiampetaranhantaaka.
“¡Jerusaleni, Jerusaleni engari Diósïri uandarichani uándikuajka ka tsakapkueraandi imechani engari axamenhajka! Namoni xanhari uékaspki chéti uátsïchani márkuerantaani, eska tsíkata na márkuerantaaka kereskuarhu pipichu sapinharhichani, k'óruri no uékaska!
Chénio pínandentaati.
Arhixakaksïni ekajtsïni iásï uératini jíndeni nóteru exeaka ekajtsï jamberi uandaaka: ‘Újchakurakatesti ima enga Achani jimbo jurhani jaka.’



Jesusi tiósïo uéntaspti ka enga níntani jápkia, jurhengorheri jémbechaksï andarheraspti, ka tiósïo anapu k'érati k'umanchekuechanksï exeraaspti.
Ka Jesusi arhiaspti: “¿Exexakijtsï iámendu íni ambe? Sési jimboksïni arhixaka eska ixu nóma tsakapu tsïntsïkata pakaraaka.”
Enga Jesusi Olibusï juátarhu uaxakatini jápka, jurhengorheri jémbechaksï andarheraspti enga ima jandioterku jápkia ka arhisptiksï: “Arhijtsïni, ¿na jatini úkorhea i ambe, ka ambe xarharaa jiájkani engari junguaka ka enga parhakpeni k'amakurhiaka?”
Ka Jesusi arhiantaaspti: “Jinguntku ja je, ásïksïni nema tandojche,
jimbokaksï uánekua jucheti jakangurhikua jimbo uandapuaka: ‘Jísïni Krístueka’ ka uánekuaksï tandosï úandauati.
Kurhauakajtsï eska uarhiperata ambe jarhaska ka eska uarhiperanhaaka, k'óru ásï jáma je chéni, jimboka k'uanisïnga eska ísï úkorheaka, ka nótki parhakpeni k'amakurhikuesti.
Iretechaksï uarhiperaati ka ístu juramukuecha, ka k'arhimakua ambe nitamanchanhaati ka uápuru isï jencheati.
K'óru uénakuajkuesti enga kómu nitamakorhenhaaka.
“Jiájkantsï cha k'ataperakuarhu pánhaaka ka juramuticha jinguntsï pánhani, ka jíndeni jimbojtsï kuikirhenhaaka ka kurhunhenhantsï.
Uánekuajtsïni imani jurhiatekua nóteru mintsikaati ka tandojchperaatiksï ka kurhunhperanksï.
Uánekuaksï diósïri uandari eratakorhericha juuati ka uánekuaksï tandosï úauati.
Ka jukari nósesi jánhaskorheati enga jimbo nóteru xénhchperanhaaka.
K'óru ima engarini k'amarhuni jamberi mintsikaaka,~p'ímutannhantaati.
Ka ma parhakpeni arhijtsïkperanhaati i irechekueri jimbanhe aiangperakua, ka iámendu iretechaksï kurhauati ka jiájkaniuatia enga iámendu ambe k'amakurhiaka.
“Ísï jimbo, na engajtsï jatini exeaka tiósïo pimbinhandu, eratakua nósesi jásï ma péranhani, enga Diósïri uandari Danieli uandaka: ‘Ima enga arhintajka, kurhangue,’
ka ima engaksï Judea isï jámani jauaka, juátecharhuksï niue sïpakorheni.
Ima enga taiajtsïtakatarhu jauaka, ásï jáme kétsentani ambe petakorheni.
Ka ima enga tarhetarhu jámani jauaka, ásï k'uanhatsente chereparhakuani p'itsïkorhentani.
K'óru ¡Áke ima uarhiticha engaksï~charhakuni erokorheni jauaka, ka ima uarhiticha engaksï ima jurhiatekuechani sapichani etsukua íntsaani jauaka!
“Kómarhijpekorhe je eskajtsï no sábadu sïpakorheni jámani jauaka, o jiájkani enga iéstani jarhajka.
Jimboka kánekua nósesi nitamanchakorhenhaaka enga nómeni xánhaskorhepka jiájkani uératini enga parhakpenika ka iásï jamberi, ka nóteru méni xánhaskorheati.
Engaksï ima jurhiatekuecha no~sántku ióxeranhapiringa, nónema úpirindi uarhikuani uéjkuni: k'óru erakukatechani jimbo námuntku jurhiatekueuatiksï.
“Ekaksïni nema jiájkani arhiaka: Exe Krístu ixu jarhasti, o eraa aniani jarhasti, ásï jakajku je,
jimbokaksï juuaka Krístu eratakorhericha ka diósïri uandari eratakorhericha, ka k'érati míndechanksï úauati, ka k'éri exekua ambe jimboksï tandosï újpeati, ka engaksï úska, erakukatechanksï jamberi tandosï úantauati.
Arhispkaksïnia:
Ísï jimbo ekaksïni nema arhiska: ‘Exe jima jarhasti enga nónema irekaka,’ óksïni arhini eska ani irekaska, ásï uéra je ka ásï jáma je jakajkuni.
Jimboka ísï eska piritakua na iápurisï eranchekorhejka,~xánhaskorheati enga Acheti Uájpa junguaka.
Nani uéjki enga uarhiri jántajka, k'uákichaksï jima tángorheati.
“Ka engaksï na nitamaakia ima jurhiatekuecha enga xáni nósesi jánhaskorheaka: ‘Tata jurhiata pájpakaxeati, ka nana kutsï nóteru mereanharhiati, ka jóskuechaksï uekorhentaati, ka auandarhu anapu uinhapekuechaksï xamatanhaati.’
Jiájkani Acheti Uájperi mínda auandarhu xarhancheati, ka iámendu iretechaksï parhakpeni anapuecha p'amondakorheati, engaksï Acheti uájpani exeaka xúmurhu ísï kánekua uinhapekua ka t'íntskua jinguni junguani jarhani.
Ima axauati imeri~ánjelichani eskaksï uinhamu p'uninhaaka kústani, ka ánjelichaksï ma parhakpeni iámendu erukatechani tánantauati.~
“Jígusïni exe je ka jurhengorhe je, enga tsikixkurhintani jarhajka, jánhaskasïngajtsï eska emenda janonguani jarhasïngia.
Májkueni, engajtsï cha iámendu íni ambe exeaka, mítetini ja je eska Acheti Uájpa janonguaxakaia.
Sési jimboksïni arhixaka eskaksï iásï anapuecha irekani jauakateru enga i ambe úkorheaka.
Auanda ka echeri úatiksï k'amakurhini, k'óru jucheti uandakuechaksï nómeni k'amakurhiati.
“K'óru nónema mítesti ambe jurhia ka na jandu, níksï auandarhu anapu ánjelicha míte, jucheti Tátejkusï míteti.
“Jiájkani enga Acheti uájpa junguaka, xánhaskorhesti eska imani jurhiatekuechani enga Noépka.
Jimboka jiájkani enga nótki iurhentpempka, t'irenhaxapka ka kauinhani jarhani ka tembuchanhani ka tembuchatperanhani janhani, enga jamberi Noe k'éri icharhutarhu jatapka.
Ka nóksï jánhaskaspti eka jamberi iurhentpepka ka iámu uarhimenhaspti. Xánhaskorheati enga Acheti uájpa k'uanhatsentaaka.
Engaksï tsimani, juátarhu jámani jauaka: ma p'íkunhaati ka máteru jurajkunhani.
Tsimani uarhitichaksï urhuni jauati, ma p'íkunhaati ka máteru jima jurajkunhani.
“Jinguntku ja je jimbokajtsï no míteska chári Táte na jándu junguaa.
Ka íni ambe mítetini ja je, eka tata ma enga k'umanchekuani jatsikorheka~mítepiringa ambe jándusï inchantspiri niáraa, jinguntku japirindi ka no jurajkupirindi inchani.
Ísï jimbo chájtu jingutku ja je, jimboka Acheti Uájpa ima jándu junguaka engajtsï cha méntku no erontani jauaka.
“¿Nákiski ima jántspiri mintsinharhikua ka míakua jukari, enga imeri ánchetpiri arhijka eska imecho anapuechani exeani jauaka ka eska t'irerauaka na enga jándu t'irekuejka?
Tsípe ima jántspiri~enga ánchetpiri jémba niántaaka, ka jántspirini xéntani úni jarhani ambe enga úraka.
Sési jimboksïni arhixaka eska ima tata enga k'umanchekuani jatsikorheka, iámu imeri jatsikorhekuani imani patsaraaka.
K'óru eka jántspiri no ambakeaka ka jandiojku jatini uandakorheni, ixu ióndaati janonguanhani,
ka uénani máteru jántspirichani ataani káani ka jukari t'ireni ka kauichechani jinguni kauini.
Ima jurhiatekua enga ima méntku no eranhaskani jaka niánhantaati,
ka nósesi kámaati, ka no kurhandirechani jinguni kundaati; jimasï ueraati ka sînichani kirisïmeantaani.



“Auandarhu anapu irechekua, tembuchakuarhu méni jánhaskorheati: ‘Témbeni~iurhitskirichaksï~erajkutakuechanksï p'íkuasti ka uérasptiksï tembuchani erokani.
Iúmu~iurhitskiricha,~míakua jukarisptiksï ka máteruksï iúmu no míakua jukaspti.
Ima engaksï nósani míakua jukapka, engaksï erajkutakuechani p'íkuapka tamakuaksï no pájtaspti;
ka máteru engaksï míakua jukapka, jatsirakorhesptiksï tamakua ka erajkutakua jingunksï pájtakorhespti.
Ka k'uírasptiksï jimbokaksï uarhixapka k'uínhchani, jimboka tembucha ióndaxapka niárani.
Ka terujkani chúri kurhaakorhenhaspti uinhachanhani: ‘¡Uéra je kókuani, tembucha janoxatiia!’
Ka iurhitskirichaksï jauaraspti ka erajkutakuechanksï sési jupiantaani,
ka no míakua jukarichaksï arhiaspti, míakua jukarichani: ‘Íntskujtsïni sáni tamakua jimbokaksï juchari erajkutakuecha parhukuekaxakaia.’
K'óruksï míakua jukaricha arhiantaaspti: ‘Ni je piákorheni jini enga ataranhantajka, ísïchi nónema kueratancheaka.’
Ka engaksï ima nirani jápka piáni, tembucha niáraspti ka ima engaksï jinguntku jápka erokani, tembuchakuarhuksï, tembucha jinguni inchaspti, ka míkanhaspti.
Tátsekuaksï niáraspti máteru iurhitskiricha uandaparini: ‘¡Tata, Tata mítachejtsïni!’
K'óru ima arhiantaaspti: ‘Jíksïni no míteska.’
“Jingutku ja je jimbokajtsï no míteska na jatini ka ambe jándusï jungua.
“Auandarhu anapu irechekua acheti méni jáxesti, enga iauani isï nirani jámani, ioarhiapka imeri jántspirichani ka jatsikorhekua patsaraaspti.
Méchakuani iúmu taiakata íntskuspti ka máteruni tsimani ka máteruni ma, xántku intsaaspti eskaksï xántku sésku ánchetapiringa.
Ima enga iúmu taiakata intsïnhapka niraspti ka tuminani ánchetaspti ka máteru iúmu taiakata andaspti.
Ka májkueni úspti ima enga tsimani taiakata intsïnhapka, ka tsimani taiakatajtu andaspti.
Ka ima enga ma taiakatajku intsïnhapka, jarhaskuspti ka ima achetiri tuminani enga jántspekuempka inchaskuspti.
“Ióni jimbo, ima tata enga jántspirichani káauempka k'uanhatsentaspti, ka uandajpantaaspti tumina miiukuantaani.
Ka andarheraspti ima enga iúmu taiakata p'ípka ka máteru iúmu pérakuspti ka arhispti: ‘Tata, chájtsïni iúmu taiakata íntskuspka, inde máteru iúmu taiakatechani engani andaka.’
Ka~ima arhispti: ‘Sési jarhasti, sésiri ánchekorhesïnga ka mintsinharhikueskari. Sánderukini kánekua íntskuaka. Incha chéti tateri tsípekorhetarhu.’
Imajku andarheraspti enga tsimani taiakatecha p'ípka ka uandaspti: ‘Tata tsimani taiakatarini íntskuska: Ixuksï jarhasti máteru tsimani taiakatecha engani inde tuminani andaraka.’
Ka ima arhispti: ‘Sési jarhasti, sésiri ánchekorhesïnga ka mintsinharhikueskari, sánderukini kánekua íntskuaka. Incha~chéti tateri tsípekorhetarhu.’
Ka andarheraspti imajtu enga ma taiakatajku intsïnhapka ka arhispti: ‘Tata, míteska eskari kánekua uinhamarhetspesïnga, ka eskari jima p'ikuntasïnga nani engari no tsíri~jatsijka, ka jimari uarhojpantani engari no t'u k'uajpajka;
indeni jimbosïni chéka, ka ísï jimbosïni chéti taiakatani túskuka; ixu jarhasti, ísï chétiti.’
“Ka ima arhispti: ‘Jántspiri, nóri sési ánchekorhesïnga ka xépeskari, ekari míteka eskani no jucheti tsíri jatsikatarhu p'ikuntasïnga; ka eskani jima uarhojpantasïnga nani engani no ji k'uajpajka,
t'úri tuminani, tumina kuánetkorherichani íntsaapiringa ka jiájkani engani janoguapiringa, ji jucheti tuminani andakua jinguni p'íntapiringa.
Euantsï je taiakatani ka imani íntsku je enga témbeni taiakatecha káani jaka,
jimboka ima enga jatsika, sánderu intsïnhaati ka sánderu jatsiati; ka ima enga no jatsika,~sáni ambe enga kángorhejka imani jamberi euanhaati.
Ka jántspiri no marhuarini uérakua pájpakandu peta je; jimasï ueraati ka sînichani kirisïmeantaani.’
“Jiájkani enga Acheti uájpa t'íntskua jinguni ka imeri pímbinharhati ánjelichani jinguni junguaka, imeri k'éri uaxantskua t'íntskuerikuarhu uaxakaati,
ka imani japarinksï iámendu iretecha tángorhentaati; ka ima máru jarhangustauati, ísï eska karichi eranguti karichi sïuangua jukarichani na jarhangustajka.
Ka karichichani jurhijkandani pérakorheauati, ka karichi sïuangua jukarichani uikixkandani péraauati.
Ka irecha arhiauati imechani engaksï jurhijkandani jaka: ‘Juíni je, Táte juchetiri ujchakurakatecha, p'i je irechakuani engajtsï parhakpeni k'ueraakatarhutki cha míndamenhatini jaka.
Jimbokajtsïni t'ireraska jiáni engani k'arhimani jápka, ka itsïmatantsïni engani k'arhichani jápka; ka sésirini erokaska engani iauani ísï jámani jápka;
xáskuni jámaxapka ka xukutaskarini; p'urhembeskarini engani p'amenchani jápka; ka niraskarini sáni kataperakuarhu eranhani.’
Ka kaxumbitichajtsïni arhiati: ‘Tata, ¿andi na jatinksïni k'arhimaparini exeski ka t'ireranksïni? Ka ¿Andi jatinispki engaksïni jucha itsï sáni intsïmbeka engari k'arhichani jápka?
¿Andi na jatiniri uérakua isï jámaxapki ka juchaksïni sáni p'imarheni o xukutanksïni engari xásku jámani jápka?
¿Andi na jatinksïni p'amenchaparini exespki, óri k'ataperakuarhu jarhani ka niranksïni eranhani?’
Ka irecha arhiauati: ‘Sési jimboksïni arhixaka, engajtsï íni ma chári erachi sapichuni ísï káani jaka, jíndentsïnisï ísï kámani jaka.’
Ka arhiauati imani engaksï uikixkandani jaka: ‘Kéndikuchejtsïni ikimekatecha, chpírirhu k'uanijpe je enga nómeni pójpejka, enga nóambakiti ka imeri ánjelichaksï úmenhaka,
jimbokani k'arhimaxapka ka nórini t'ireraska ka k'arhichaxapka ka nórini sáni itsï intsïmpeska;
iauani isï jámaxapka ka nórini sáni chénio páska, ka xáskuni jámaxapka ka nórini sáni xukutaska; k'ataperakuarhu jarhaspka ka p'amenchaxapka ka nórini sáni niraska eranhani.’
Ka imaksï arhintaati: ‘Tata, ¿andi na jatinksïni k'arhimaparini exeski ka k'arhichaparini ka iauanisïri jámani jarhani ka xásku, óri p'amenchani jarhani óri k'ataperakuarhu jarhani ka nóksïni sáni jarhuatani?
Ka imaksïni mókuchentaati: ‘Sési jimboksïni arhixaka, jíndenturini no jarhuataska engari íni sapichuni ma no ísï kámaka.’
Íchkaksï méntku ísï ikimenhaati, ka kaxumbitichaksï méntku isï anapu tsípekuani p'iuati.”



Enga Jesusi k'amarapka íni ambe uandani, jurhengorherichani arhiaspti:
“Eskajtsï na mítetini jakaia, tsimani jurhiatekua jimbo Páskueri k'uínchenhaati ka Acheti Uájpanksï jupikaati ka krúsirhuksï cháparhataati.”
Ka tátecheri urhejtsïkuricha ka juramukua jurhentpirichaksï ka achamasï iretarhu anapuechaksï, Kaifasio tángorhentaspti enga tata kúrecheri k'éri urhejtsïkuripka,
ka eratsekuntasptiksï ka sésiksï úskuspti néna engaksï Jesusini jupikapiringa ka uándikunksï.
Ka arhijperasptiksï: “K'uínchekuarhu nómbe, jimboka iretarhu méntku ísï jánhaaka.”
Enga Jesusi Betania jápka, Simonio engaksï xúta jukarhekorheti arhimpka,
uarhiti ma andarheraspti tsúntsu ma jinguni p'untsumekua ambakiti jatsiratini, ka Jesusini atajtsïkuspti, enga Jesusi t'ireni jápka uaxakatini.
Íni ambeksï exerini, jurhengorherichaksï ikiaspti ka uandasptiksï: “¿Andisï ísï ambendarhenha?
Inde úpirindi jukaparhakua jimbo antaranhantani ka tuminani kómu jándichani íntsaani.”
Enga Jesusi kurhajchaapka, arhiaspti: “¿Andijtsïsï íni uarhitini xáni ambe arhiparhatani jaki? Inderini kánekua sési ambesï úcheti.
Kómu jándichantsï méntku xéani jauaka, ka ji k'óruni no méntkisï chánksïni jinguni jauaka,
inderini p'untsumekua atarhentaxati jimbokani ji jatsinhantaakia.
Sési jimboksïni arhixaka eska náni uéjki ma parhakpeni enga i jimbanhe aiangperata arhijtsïkperanhaaka, i úkua uandanhantaati ka inde uarhiti míanhantaati.”
Ma, enga témbeni tsimani jurhengorhericha jingunipka, enga Júdasï Iskariote arhinhempka, niraspti tátecheri urhejtsïkurichani uandaxekuani,
ka arhiaspti: “¿Ambejtsïni íntskua, ka jíksïni Jesusini intsïnharhitaaka?” Ka imaksï ma ekuatse témbeni taiakata tiripiti íntskuspti.
Ka Júdasï jiáni uératini jirinhakuntaxapti na enga jatini sési japiringa Jesusini intsïnharhitaani.
Imani jurhiatekua jimbo enga k'urhinda no xarhipiti jukariri k'uínchekua uénakorhejka, jurhengorherichaksï Jesusini andarheraspti ka arhistiksï: “¿Naniri uékasïnki eskachi Páskueri t'irekua úntaaka?”
Ka ima uandaspti: “Ni je iretarhu, ka achetintsï ma arhiaka, eska Jurhentpiri uandaxaka eska jurhiatekua niáranchaskia; ka eska Páskua jimbo jurhengorhericha jinguni chénio nitamakorheaka.”
Ka jurhengorherichaksï úspti ísï eska Jesusi na juramukuapka, ka jimaksï péraspti enga Páskueri anhapiringa.
Chúrekua, Jesusi témbeni tsimani jurhengorherichani jinguni uaxakaspti t'ireni.
Ka engaksï t'ireni jápka arhiaspti: “Sési jimboksïni arhisïnga eskarini cha ma ísï intsïnharhitpeaka.”
Ka jurhengorherichaksï kánekua kómu p'ikuarheraspti ka mándanksï uénaspti kurhamarheni: “¿Tata, ji?”
Ka ima arhiantaspti: “Ima enga jíndeni jinguni urhanirhu atarhutani jaka, imarinisï intsïnharhitpeati.
Sési jimbo Acheti Uájpa níntaati, ísï eskamendu imeri ambe na karakata jaka, k'óru ¡Áke ima, enga Acheti Uájpani intsïnharhitpeaka! Sánderu sésipirindi eska no andajpenupiringa!”
Ka Júdasï, ima enga intsïnharhitpepiringa arhispti: “¿Jurhentpiri jíxamue?” Ka Jesusi arhispti: “T'úri ísï uandaska.”
Ka engaksï t'ireni jápka, Jesusi p'íkuspti kurhindani ka újchakuraspti ka jurhengorheri jémbechani arhustakuaspti arhiaparini: “Jupika je ka a je, i jucheti k'uiripekuesti.”
Ka itsïmatarakua p'íkutini, diósïmaimukua arhispti ka íntsaaspti arhiaparini: “Iámenduecha marhuata je,
jimboka i jucheti iurhiriska, jimbanhe pakatperakueri enga uánekuechani jimbo tsîncheaka k'amanharhintskua p'uantsperantskua jimbo.
Sési jimboksïni arhixaka eska íni jásï úbasïri itsïrhukuani nóteruni auaka, ima jurhia jamberi engani na ménderu cha jinguni, kauikua jimbanhe auaka jucheti Tateri irechekuarhu.”
Engaksï na k'amarapka Diósïri pirekuechani pireani, Olibusï juátarhuksï niraspti.
Ka Jesusi jima arhiaspti: “Iámenduechajtsïni nóteru mintsikaaka, nóchka karakata jarhaski andi: ‘Karichi erangutini uándikuaka ka karichichaksï etsajkamaati.’
Ka tsíntatini, Galileaksïni urhechepaaka.”
Ka Pédru arhispti: “Nauejkiksïni iámenduecha jurajkuni, jíkini nómeni jurajkuaka.”
Ka Jesusi arhispti: “Sési jimbokini arhixaka eska iásï chúrekua, enga t'arhechu nótki uerani jauaka, tanimu xanharirini no míteni uadaakia.”
Ka Pédru arhispti: “Nómenikini no míteni uandaaka, nájtukani t'úngeni jinguni uarhiaka” ka máteru jurhengorherichaksï májkueni arhisïrempti.
Xásïksï Jesusi Getsemani niáraspti ka jima arhiaspti: “Ixu uaxaka je, engani jamberi ji niraska kómarhani.”
Ka Pédruni ka Sebedeo uájpechantku pájtaaspti, ka kánekuamendu uénaspti kómu p'ikuarherani.
Ka Jesusi arhiaspti: “Kánekua kómu p'ikuarhenhexaka, enajkirini uarhikua niárancheia; pámbejtsïni je ka ásï k'ui je.”
Sántku xanharatini, tinguixurhispti tsérhukuani andaskueraspti ka kómarhaspti uandaparini: “Jucheti Táte, engari ambe újka, kénditacherini íni nósesi jámarhani; k'óru ásï ima úkorhe enga ji uéjka, úkorhe eskari t'u na uéjka.”
Imeri jurhengorherichani andarhentaaspti ka imaksï kuíxapti ka Pédruni arhispti: “¿Andi nómendujtsïni úski sóndi jukambetani?
Tsínharhitini ja je ka kómarhani ja je, ásïksïni nósesi jásï ande. Sési jimbo espiritu uékaxati, k'órujtsï cha no úsïnga p'íngukorheni.”
Ménderu uéntaspti nirani kómarhani uandaparini: “Jucheti Táte, engari íni jásï ambe no újka kénditani, úkorhe eskamenduri t'u na uéjka.”
Ka k'uanhatsentaspti ka jurhengorherichaksï k'uíxaptiteru, jimbokaksï uarhisïrempka k'uínhchani.
Ka jima jurajkuaspti ka tanimu xanhari uéntaspti kómarhijpeni.
Ka xásï jurhengorherichani andarhentaaspti ka arhiaspti: “¿Andi k'uíxakiterujtsï, ka mintsikorheni jarhani? Iásïstia enga Acheti Uájpa k'amanharhintatichani intsïnharhitanhaaka.
¡Jauara je, júia je! Exe je, janoxatiia ima engarini intsïnharhitpeaka.”
Jesusi uandaxaptiteru enga Júdasï niárapka, ima enga témbeni tsimani jurhengorhericha jingunipka, ka uánekuechaksï ima jinguni jámaxapti, chkári ka atajpetarakuechanksï jupikatini, engaksï tátecheri urhejtsïkuri ka achamasï iretarhu anapuecha axaapka.
Ka ima enga intsïnharhitpeni jápka arhiarixaptia: “Néni engani ji putinharhikuaka, imesti, jupika je.”
Ka Júdasï Jesusini andarheraspti ka “¡Jurhentpiri!” arhispti, ka mátirku putinharhikuspti.
Ka Jesusi arhispti: “Pámpiri, ¿amberisï úni juki?”~Ka máruksï andarheraspti ka Jesusinksï jupikaspti.
Ka ma enga Jesusi jinguni jámani jápka, atajpetarakuani p'íjparhaspti, ka k'éri táteri jántspirini ma kachujpandikuspti.
Ka Jesusi arhispti: “Inchaarhakorhentsï atajpetarakuani, jimbokaksï iámendu ima engaksï atajpetarakua úrajka, indeni jimboksï uarhiaka.
¿Andi nójtsï sáni eranhaskasïnki eskani ji úaka jucheti Táteni kómarhini? ka ¿Andi imarini no ua témbeni tsimani míli ánjelichani axacheani?
¿Ka néna úkorhea enga karakata arhijka eska k'uanisïnga ísï úkorheni?”
Jima Jesusi arhijpespti: “¿Andijtsïnisï chkári ka atajpetarakuechani jinguni juki jupikani, enajkini ji sïpajkurha ambe? Mándani pauani jarhaska tiósïo jurhentpeni ka nójtsïni méni jupikaska.
K'óru i ambe úkorhexati jimboka jatsiska ísï úkorheni, eskaksï Diósïri uandaricha na karaka.”
Ima engaksï Jesusini jupikapka, k'éri táta Kaifasinksï pákuspti, ka jimaksï tángorhetixapti juramukua jurhentpiricha ka iretarhu anapu achamasïchajtu.
Ka Pédru k'éri táto ekuarhu jamberi chúxapaspti. Inchaspti ka p'urhejkutichani jinguni uaxakaspti exeni ambe enga xáni úkorhepiringateru.
K'éri tátecha ka k'éri tángorhentskua, nónaksï Jesusini uarhikua k'amanharhitantani, chkuádirechanksï máru jirinhaaspti eskaksï chkuándirakua ambe arhiparhatapiringa,
ka nómbemaksï exekuntasïrempti, nájkikuraksï uánekua mámaru ambe arhiparhatani jarhempka eska ísïspka, ka tsimanderkuksï niáraspti,
ka uandasptiksï: “Inde uandasti: ‘Ji úaka Acha Diósïri k'umanchekuani xerentani ka tanimu jurhiatekua jimbojku máteru úntani.’ ”
K'éri táta jauajpatsespti ka kurhamarhespti: “¿Nóri mókukurhea? ¿Ambeksïnisï xáni arhiparhatani jáki?”
Ka Jesusi pínasku jarhaspti. Ka k'éri táta arhispti: “¿Diósïni jimbojtsïni arhi, t'úsï Krístue, t'úsï Diósï Uájpe?”
Ka Jesusi arhispti: “T'úri uandaskia. Ka ístuksïni arhixaka, eskajtsï iásï uératini exeaka Acheti Uájpani Diósïri uinhapekuarhu jurhijkani uaxakatini jarhani, ka auandarhu anapu xúmurhu ísï jurhani jarhani.”
Ka k'éri táta xukuparhakuani karunhentaspti ka ikiatintku uandaspti: “¡Diósïni útakusti! ¿Ambeteruksï úni xánderu ambe arhiparhatani jaua? Kurhajchakorheskajtsïa
¿Nájtsï exesïnki?” Ka “¡Uandikukuesti!” arhisïremptiksï.
Ka t'uánharhikuspti ka ch'atarhuskanksï ka máteruksï páksandikuspti,
arhiparinksï: “¿Krístu, arhijtsïni nékinisï ata?”
Enga Pédru ekuarhu uaxanupka, uarhiti jántspiri ma andarheraspti ka arhini: T'újturi Jesusi, Galilea anapu jinguni jámaxapka.
Ka ima iámenduecha japarini no jiókorhesïrempti uandaparini: “No míteska ambe engarini arhini jaka.”
Uéntatini, máteru exespti ka arhiaspti imechani engaksï jima jápka: “Indejtu Jesusi, Nasareti anapu jinguni jarhaspti.”
Ka ménderu Pédru no jiókorhesïrempti Diósïni ónharhiparini: “¡Ji indeni no míteska!
Ísï tátsekua andarherasptiksï máru engaksï jima jámani jápka, ka Pédrunksï arhispti: “Sési jimbo t'újturi imecha jinguniska, míchakukorheskari.
Jimakani Pédru uénaspti útantani ka Diósïni ónharhiparini uandani: “¡Ji indeni achetini no míteska!” Ka t'arhechu jimajku ueraspti.
Ka~Pédru míjpaaspti enga Jesusi arhipka: “T'arhechu nótki jamberi uerani jauati, ka t'úrini tanimu xanhari no míteni uandaakia”.~Ka Pédru uéntatini, jurajkutakorhentaspti uerani.



Sïuajpentku, iámenduksï k'éri tátecha ka achamasï iretarhu anapuechaksï eratsekuntaspti néna engaksï Jesusini uándikupiringa.
Jójkutinksï juramuti Pónsio Pilatuni pákuspti.
Ka Júdasï, ima enga Jesusini intsïnharhitpepka, exerini eskaksï uándikupiringa, p'amondakorhespti ísï úrini ka ma ekuatse ka témbeni taiakatechani k'éri tátechani ka achamasïchani íntsantaaspti
arhiaparini: “K'amanharhintaska ísï uarhikuarhu intsïnharhitpetini imani enga nómbe ma k'amanharhintaka.” Ka imaksï mókukuntaspti: “¡Ka jucha ambeia, chéti jimboestiia!”
Ka~tuminani tiósïo k'uaninutaspti, ka niraspti pirajchakorheni.
K'éri tátechaksï tuminani k'arhantaspti ka uandasptiksï: “No sésekua jarhasti íni tuminani tiósïo jurajkuni, jimboka uándikperakueri maiampekateska.”
Ka engaksï kurhamukperapka, imani tumina jimboksï purhechi úrini echeri ma piákuntaspti, jima engaksï uérakua anapuecha jatsinhantapiringa.
Ka ísï jimbosï iásï jamberi jima: “Iurhiri jáakurhakuarhu” arhinhajti.
Ka úkorhesti ísï eska Diósïri uandari Jeremiasï na uandapka: “Ma ekuatse témbeni taiakatechanksï p'íkuaspti, eskaksï Israeli anapuecha náxani jukaparharaka,
ka echeri, purhechi úrinksï piákuntasti, eskamendurini Acha na juramucheka.”
Jesusi juramuti jinguni péranhaspti ka juramuti kurhamarhespti: “¿T'úsï judiuecheri ireche?” Ka Jesusi arhispti: “T'úri ísï uandaska”.
Ka tátacheri urhejtsïkuricha ka achamasïchaksï, Jesusini ambe arhiparhataxapti, ka Jesusi nómbema mókukorhespti.
Ka Pilatu arhispti: “¿Nóri kurhaxaki ambe engaksïni xáni arhiparhatani jaka?”
Ka Jesusi méntku nómbe ma arhintaaspti, enga juramuti jamberi ísku pakarerapka eratsentani.
Ka k'uínchekuarhu, juramuti p'indespti k'atakatani ma jurajkutspeni néni engaksï uékapiringa.
Ka jiájkani ísï Barrabasi k'atakata jarhaspti, ima kánekua kurhakatespti.
Enga tángorhenhantapka, Pilatu kurhamarhpespti: “¿Néni jurajkua, Barrabasini o Jesusini engaksï Krístu arhijka?”
(jimboka Pilatu mítetixapka eskaksï Jesuini epurhexapka, jimboksïsï intsïnharhitapti)
Ka enga Pilatu útatsperakuarhu uaxakatini jápka, témba uandakua axakuspti: “Ásï ambe ma úku inde kaxumbitini, jimbokani chúri indeni jimbo kánekua nósesi tsánharhiska.”
Ka k'éri tátecha ka achamasïchaksï andajtsïtperaspti eskaksï Barrabasini jurajkutarkorhepiringa ka eskaksï Jesusini uándikupiringa.
Ka juramuti mókukuantaaspti: “¿Nénksïni jurajkuchea?” ka imaksï “¡Barrabasini!” uandaspti.
Ka Pilatu kurhamarheaspti: “¿Ka ambe úkua Jesusini engaksï Krístu arhijka?” Ka iámenduechaksï arhispti: “¡Cháparhatanhe!”
Ka juramuti arhiaspti: “¿Andi ambe nósesi úski?” Ka imaksï sánderu uinhachasïrempti: “¡Cháparhatanhe!”
Pilatu exerini eskaksï nóteru kurhajchasïrempkia, eska sánderu méntkisï uinhachanhasïrempka, itsï p'itajkorhespti ka k'uiripuni japarini jupajkuntaspti uandaparini: “Ji nómbe ma míteska íni achetiri uarhikuani jimbo, chári jimboestia.”
Ka iámenduechaksï arhispti: “Inderi uarhikua jucha ka juchari sapichaksï arhiparhatanhe”
Ka Barrabasini jurajkukuaspti ka Jesusini atarkorhespti ka cháparhatarkorheni.
Ka juramutiri p'urhejkutichaksï imecheri k'umanchekuarhu páspti, ka jimaksï uirhipkurhaspti.
Xukuparhakuaksï p'ikusti ka takusï charhapiti máksï k'uáparhataspti;
ka kanakua tsurhumueri máksï inchajtsïtaspti, ka pirimu máksï jurhijkandani inchajkurhataspti. Xásïksï tinguixurhikutini teresmarhusïrempti arhiparini: “¡K'éri ambe arhinhe judiuecheri irecha!”
T'uarhesïremptiksï ka sîmba ma jimboksï uájtsïskani.
Xáni teresmarhutinksï p'ikuntaspti k'uáparhakuani ka imeri xukuparhakuaksï jatsikuntaspti ka pásptiksï cháparhatani.
Uératintkuksï jima, kúmaspti acheti Sireni anapuni ma enga Simoni arhinhempka; ka Jesusiri krúsinksï uinhapetarhu páraspti.
Engaksï niárapka jima enga Gólgota arhinhajka (enga uarhiri éjpu arhikuekajka),
Kauikua jeuetakata uitsakua xúrakua jingunksï íntskuspti, ka Jesusi ts'émutintku no uékaspti arhani.
Engaksï Jesusini cháparhatapka, p'urhejkutichaksï imeri xukuparhakuani ch'anaparini arhungurhispti.
Ka jimaksï uaxandentaspti kuáni.
Ka krúsirhuksï karakata ma chájtsïtaspti enga arhimpka: “Ísti Jesusi, judiuecheri irecha.”
Ka ima jinguntuksï tsimani sïpajkurhechani cháparhataaspti, ma jurhijkandani ka máteru uikixkandani.
Ka ima engaksï xáni jimesï nitamempka manajtsïskorhesïremptiksï arhimarheni
ka arhisïremptiksï: “T'u engari k'éri tiósïoni xerentapiringa ka tanimu jurhiatekua jimbori úntani, engari sési jimbo Diósï uájpeka kuájpekorhe, ka krúsirhu kétsentsï.”
Ka k'éri tátecha ka ístu juramukua jurhentpiricha ka achamasïchajtuksï májkueni teresmarhusïrempti ka uandani:
“Máteruechani p'ímutantaasti ka kóru no úsïndi kuájpekorheni. Eka Israelicheri irecheka, krúsirhu kétsente ka jakajkukuakachi.
Uandasïndi Diósïni mintsikani ka eskanha Diósï Uájpeska, eka Diósï xénhchajka kuájpentechka.”
Ka sïpajkurhecha engaksï ima jinguni cháparhatanhapka májkuenksï útakusïrempti.
Teruxutini uénani ka téjkamatini jamberi parhakpeni iámu p'ajpakandespti.
Téjkamatini ísï, Jesusi uinhachaspti: “Eli, Eli, ¿lema sabaktani?” (enga arhikuekajka: “Jucheti Diósï, jucheti Diósï ¿Andirinisï jandiojku jurajku?”).
Ka máru engaksï jima jápka, ísï kurharinksï uandasïrempti: “I Eliasïni uandajpaxati.”
Ka jimajku ma, uiriaspti xurhata ma p'íkuni ka kauikua xarhiperakatarhu inchamaspti, ka kupamurhu ma jórhukuspti ka íntskuspti.
Ka máteruechaksï uandasïrempti: “Jurajku, ju je exeni nándika Eliasï juuaka kuájpentani.”
Ka Jesusi ménderu uinhachaspti ka espirituni íntspentaspti.
Ka takusï k'uék'uetsasï enga tiósïo arhunhempka karutsanhespti; ka jenchespti ka tsakapuechaksï arhakurhispti.
Ka jima engaksï uarhiricha pénhantempka, mítakorhespti ka uánekuaksï pímbinhaxeticha tsíntaspti.
Ka enga Jesusi tsíntapka uarhirichajtuksï tsíntaspti ka Jerusalenksï inchaakuntaspti ka uánekuaksï exeaspti.
K'éri purhejkuti, enga jima kuáni jápka, jenchekuani p'ikuarheratini ka exerini ambe enga úkorhempka. Xáni chéni uandasïrempti: “¡Sési jimbo, Diósï Uájpespti!”
Jimaksï jarhaspti uánekua uarhiticha iauani uératini eraani, engaksï Jesusini Galilea uératinitki chúxapapka jarhoatapani.
Ka Maria Magdalena ka Maria Jakobueri ka Joseri amamba ka Sebedeo témba, imani uarhiticha jingunksï jámaxapti.
Enga churepkia, acheti jatsikorheri ma, Arimatea anapu ma enga Jose arhinhempka, ka enga Jesusiri jurhengorheripka.
Pilatuni niraspti jirinhantani ka Jesusini kurhakuntaspti. Pilatu juramuspti eskaksï íntskuntapiringa.
Ka Jose, Jesusini takusï t'upuki jásï ma irhirhitaspti,
ka jimbanhe jatsintskuarhu ma péraspti, enga k'erendarhu jarhanharhitarkorhepka, ka k'énhari tsakapu ma jatsimutaspti ka níntaspti.
Maria Magdalena ka máteru Maria jimaksï jarhaspti uaxakatini.
Pauandekua sábaduespti, ka tátecheri urhejtsïkuricha ka fariseuechaksï Pilatuni jinguni tángorhentaspti
ka arhisptiksï: “Tata, míjpaskachi eska ima chkuándira, tsípiti jámani jatini uandaspka: “Tanimu jurhiatekua jimbo tsíntaaka.
Axajpe, eska tanimu jurhia kuánhani janhaaka, ásïksï jurhengorheri jémbecha chúrekua pánte ka iretarhuksï arhijpeni: ‘Tsíntasti’ ka sánderu k'éri ma chkuándirakua úkorheni.”
Ka Pilatu arhiaspti: “P'urhejkutichaksï jimini jarhasti, ni je ka kua je eskajtsï na míteka.”
Ka imaksï niraspti ka nani enga Jesusi péranhapka sésiksï kuáxapti, tsakapu ma jingunksï sési mímutaspti ka kuárichanksï péraaspti.



Domingu jimbo, erandetintku jiáni enga semana uénajka, Maria Magdalena máteru Maria jingunksï niraspti nani enga Jesusi pénhantapka.
Ka mátirku k'éri ma jenchespti, jimboka Acheri ánjeli ma auandarhu uératini kétsespka, ka kénditaspti tsakapuni ka tsakapurhu uaxajtsïkuspti.
Piritakueni jáxespti ka xukuparhakua iéstakueni t'uput'upuxespti.
P'urhejkutichaksï manarantaspti xáni chéni ka chánchanhasïksï pakaraspti.
Ka ánjeli uarhitichani arhiaspti: “Ásï jáma je chéni, ji mítetixaka eskajtsï Jesusini jirinhantaxaka, imani enga cháparhatanhaka.
Nóteru ixu jarhastia, tsíntastia eska na uandaka. Jútkiru je exeni nani enga Acha pénhantapka.
Ka ni je kókuani ka arhia je jurhengorheri jémbechani eska Jesusi tsíntaskiia, ka eska Galilea urhekupauaka, jimaksï exeati. Arhiskaksïnia.”
Imaksï manaraparini ka tsípeparini uéntaspti jima enga Jesusi pénhantapka, ka uiriasptiksï Jesusiri jurhengorherichani aianguantaani, ka engaksï nirani jápka,
Jesusi xarhakuaspti ka arhiaspti: “Jéndi”, ka imaksï andarheratini, kamajpandukuspti ka k'éri ambeksï arhispti.
Ka Jesusi arhiaspti: “Ásï che je, ni je jucheti erachichani aianguantaani eskaksï Galilea niuaka ka jimajtsïni xéntaati.”
Ka engaksï ima nirani jápka, p'urhejkutichaksï iretarhu niraspti ka aianguantaasptiksï tátecheri urhejtsïkurichani ambe enga xáni úkorhepka.
Ka achamasïcha jingunksï tángorhentaspti ka engaksï na pakatperapka, p'urhejkutichanksï kánekua tumina íntsaaspti
ka arhiasptiksï: “Chájtsï uandantaaka: ‘Jurhengorheri jémbechaksï chúrekua niárasti ka Jesusinksï pántasti engani jucha k'uíni jápka.’
Ka eka juramuti íni ambe míteska, jucha míteskia néna engachi arhiaka, ka chánksïsïni no inchajperaaka.”
Ka imaksï tumina euaspti ka úsptiksï eskaksï na arhinhapka. Iásï jamberiksï judiuecha íni ambe uandaxatiteru.
Ka témbeni ma jurhengorherichaksï Galilea niraspti, imani juáta jimbo enga Jesusi arhiapka.
Ka k'éri ambeksï arhispti exerini, nájkirukaksï máru tsimantsimanearhani jápka.
Jesusi andarheraaspti ka arhiaspti: “Iámendu jásï juramukua auandarhu ka echerindu intsïnhaska.
Ísï jimbo, ni je ka iámendu iretechani jurhengorheri ua je, itsï atajtsïkpe je Táteri ka Uájperi ka Espiritu Sántueri jakangurhikua jimbo.
Ka jurhendaa je eskaksï úraaka iámendu ambe engaksïni ji jurhendaka. Ka ji, parhakpeni k'amakurhikuarhu jamberi mándani pauani chánksïni jinguni jauaka.”



Jesukristueri ambakiti aiangperakua ísï uénasïndi, [ima enga Diósï uájpeka.]
Isaiasï, Diósïri uandari ísï karasti: “jucheti uandakua párinikini urhetatachepaxaka engakini xanharini ambantskachentapaaka.
Nema uinhachaparini, ísï uandaxati jimesï enga nónema irekaka: Ambantskarakuntsï je Diósïni ka jurhimbitku jásï ma xanhari mítaku je.”
Ísï jimbo, Juánu itsï atajtsïkpiri jimesï jámaspti enga nónema irekaka, ka arhijtsïkpesïrempti eska uétarhesïrempka Diósï jinguni k'uanhatsentani, ka itsï atajtsïni, ka eska ísï jámani Diósï púakuantauaka.
Judea ka Jerusaleni isï anapuechaksï nirasïrempti kurhajchani. Ka p'amongorhentasïremptiksï, ka Juánu itsï atajtsïkuasïrempti iurhekuarhu enga Jordani arhinhajka.
Juánueri xukuparhakua kameiueri jauiri jimbo úkatespti, sïkuiri jóangorhesïrempti; chóchuechani ka juátarhu anapu~tékua t'iresïrempti.
Ka ísï arhijtsïkpesïrempti: “Jurhaxati máteru Acheti sánderu k'éri ambe, ima engani ji no jamberi nitatarheka kuarhachichani kuerandukuani.
Jíksïni itsïjkusï atajtsïkuni jaka; ka imaksïni k'óru Espiritu Sántuni jimbo atajtsïkuati.”
Imani jurhiatekuechani, Jesusi uéakuspti Nasareti enga Galilea isï jaka. Ka niraspti iurhekuarhu enga Jordani arhinhajka ka Juánu jima itsï atajtsïkuspti.
Uémentani jámani, Jesusi exespti eska auanda mítakorhexapka ka eska Espiritu kétsexapka imani andajtsïkuerani, jipunhini jáxespti.
Ka auandarhu anapu uandakua ma kurhakorhespti, enga ísï uandani jápka: “T'úri jucheti uátsïtiska, engani ji xáni xénhchajka, ka ji t'úngeni jimbo kánekua tsípesïnga.”
Ka tátsekua, Espiritu Jesusini jimesï páspti enga nónema irekaka.
Ka tsimani ekuatse jurhia jarhaspti jima engaksï púkicha ka jiuatsïcha ka akuitsecha irekajka ka Nóambakiti Jesusini ts'éjkusïrempti, ka ánjelichaksï marhuakusïrempti.
Ísï tátsekua, enga Juánu k'ataperakuarhu ónhanhapka, Jesusi Galilea isï niraspti Diósïri ambakiti aiangperakuani uandantani.
Ka ísï arhijpesïrempti: “Janoxati jurhiatekua, Diósïri juramukua janoxatiia. K'uanhatsentsï je Diósïri xanharirhu, ka imeri ambakiti aiangpekuani mintsita jinguni jakajku je.”
Enga Jesusi Galilea anapu japundarhu uanamukutini nitamani jápka, Simonini ka erachi jémba Andresïni exeaspti. Imaksï kurucha p'itamani jámaxapti, jimbokaksï kurucha p'itamatispka.
Ka Jesusi arhiaspti: –Chúxapujtsïni je, nóterujtsï kurucha p'itamatiuakia, iásïjtsï k'uiripuni tánani jámaakia.
Imaksï jurarkuaspti kurucha p'itamatarakuechani ka chúxapasptiksï.
Sántku urhepatini, máteru k'éri icharhutarhu, Jesusi Sebedeo uájpechani exeaspti, Santiaguni ka Juánuni, cheremakuechanksï sïriantaani jarhani,
ióarhiaspti ka imajtuksï chúxapaspti, ka tátjemba Sebedeoni ka imeri jarhojpirichanksï icharhutarhu jurarkuaspti.
Tátsekuaksï Kafarnaumi niraspti, ka sábadu jurhiatekua Jesusi k'umanchekua tángorhentskuarhu inchaspti, ka jurhentpeni uénaspti.
Ka imeri jurhentperakuani kurharini ísku pakareranhasïrempti, jimboka jarhamekua jinguni uandasïrempka, no ísï eskaksï máteru juramukua jurhentpiricha.
Ka acheti ma enga nósesi jásï incharhetini jápka ima k'umanchekua tángorhentskuarhu jarhaspti, ka ima nósesi jásï Jesusini uinhamu arhispti:
–Jesusi Nasareti anapu ¿Andijtsïnisï inchaakuchejki? ¿K'amajkuntsïni jurhaski? Jíkini míteska eskari Diósïri Sántueska.
Ka Jesusi nósesi jásïni xukaspti, ísï arhiparini: –¡Pínasku ja! ¡Uérhentsï indeni achetini!
Ka nósesi jásï, jiuakorheparini uérhentaspti achetini; matsïmatsïtantaspti nóna uérhentani.
Ka chérakorhenhaspti, ka kurhamarhperasïremptiksï: –¿Ambeski i ambe? ¡Jimbanhe ambe, ka juramukua jinguni jurhentpesïndi! ¡Ka nósesi jásï espirituechantu juramukuasïndi, ka kurhajchasïndiksï!
Ka sóntku mítekorhespti Jesusiri ambe, Galilea uanondani isï.
Engaksï k'umanchekua tángorhentskuarhu uéntapka, Jesusiksï Simoni ka Andresïri k'umanchekuarhu niraspti; Santiagu ka Juánu jinguni.
Ka Simoniri tarhampiri apondikuspti jimboka kánekua tinharaxapka. Eka Jesusi aiangunhapka,
andarheraspti ka jupijkuspti ka jauatani, ka ima tinharakua jupinapaspti, ka sóntku marhuakuaxaptia.
Tirimarhanduksï Jesusini pérakuaspti uánekua p'amenchatichani ka nóambakiti jukaratichani,
ka imani k'umanchekuarhu jamukutini uánekua tángorhenhantaspti.
Ka Jesusi uánekua ka mámaru jásï p'amenchatichani ambakerantaaspti, ka nósesi jásï jukaratichani petarhetantaaspti; ka no jiáretaasïrempti eskaksï nóambakiticha uandapiringa, jimbokaksï mítespka ima néspki.
Ka k'éri xarheni, sïuapentku, Jesusi jauaraspti, ka niraspti jandiojku uéramani isï uandamukukorheni.
Simoni ka imeri pámpirichaksï niraspti Jesusini jirinhantani,
engaksï na xéntapka arhisptiksï: “Iámenduechaksïni jirinhantani jámaxati.”
Ka ima arhiaspti: “Ju je máteru iretecharhu engaksï ixujku isï jaka uandakua arhijtsïkpeni, jimbokani indeni únisïni juka.”
Iámu Galilea isï, Jesusi nirasïrempti iámendu iretecharhu anapu k'umanchekua tángorhentskuecharhu, uandakua arhijtsïkpeparini ka ístu nóambakitichani petarhpeantaparini.
Acheti xúta jukarhekorheti ma, Jesusini andarheraspti, ka tinguixurhikutini arhispti: “Ekari uékaska, úakarini p'ikurhentani jucheti p'amenchakuani.”
Jesusi p'amojkuspti, ka p'árheni ka arhispti: “Uéksïnga. ¡Ambakentsïa!”
Ka p'amenchati xúta jimajku iámu uauarhekorhentaspti, ka ambakentaspti.
Ka Jesusi axantani jámani arhispti:
“Kurha, ásï nemani aiangu; tátantku ni andarherani, jurajkukini exekorheni eskari ambakentaskia, eskaksï míteaka eska ísïska, ka pa kéjtsïtakua eska Moisesiri juramukua na arhijka.”
Enga úpka, ima acheti sóntku iámu ambe uandantaspti eska xáni ambe úkorhepka. Ka ísï jimbo Jesusi nóteru úsïrempti iretecharhu inchaakuni, uéramani ísku niárasïrempti, jimajku isï enga nónema jámempka; ka na uéjki ísï, jimaksï nirasïrempti iápuru anapuecha exeni.



Namoni jurhia tátsekua, Jesusi ménderu inchaakuntaspti Kafarnaumi. Ka enga na mítekorhepka eska chénjembo jarhaspka,
uáni tángorhenhaspti engaksï jamberi k'umanchekuarhu no jatamukurhempka; ka ima aianguasïrempti uandakua.
Ísï úkorhexapti engaksï t'ámu acheticha jimajku niárapka, achetinksï ma jupingurhirini pákuspti, enga no uémpka manakorheni.
Ka xáni uánenhaparini, nóksï úsïrempti Jesusini andarherani, ka ísï xérini eskaksï no úsïrempka andarherani, jiniksï karharaspti ka k'umanchekuanksï p'enojtsïkuspti, ka p'amenchatinksï jimesï kénhaspti k'uírakua jatsiakutini.
Eka Jesusi exepka eskaksï jakajkukusïrepka, p'amenchatini arhispti: –Jucheti uátsï, púamenhantaskaria.
Ka máruksï juramukua jurhentpiricha engaksï jima jápka uaxakatini, ísïksï p'ikuarhenhexapti:
“¿Andisï inde ísï uandajki? Diósïni tájpanharhikuxati, jimboka Diósïjkusï újka k'amanharhintskuechani púatspentani.”
Ka Jesusi sóntku p'ikuarhenhespti ambeksïsï eratseni jápi, ka ísï kurhamarheaspti: –¿Andijtsïsï ísï eratsejki?
¿Andi ambe sánderu no úkua jukaski? ‘achetini enga no újka manakorheni, ¿púamenhantaskaria’ arhini? o arhini: ¿‘K'arhakorhentsï k'uírakuani ka xanhara, arhini’?
Mítetaraakaksïni eska Acheti Uájpa úsïnga k'amanharhintskuechani p'úatspentani jimboka ixu parhakpeni juramukua kámsïnga. Ka jimajku imani achetini arhispti:
–T'úngenisï arhijka, jauara ka k'arhakorhentsï k'uírakua ka ni níntani.
Ka ima acheti jauarapaspti, ka tarhatakorhentaspti k'uírakuani ka iámenduechani japarini uéntaspti. Ka jimajkani k'óruksï Diósïni iámenduecha k'éri ambe arhisïrempti, ísï arhipariniksï: –No ménichi exexapka xásï ambe.
Tátsekua, Jesusi ménderu japundarhu uanamukuni isï niraspti; jima tángorhenhantasïrempti kurhajchanhani ka arhijtsïkuasïrempti.
Ka jima exemaspti Lebini, Alfeo uájpani, tumina tánakuarhu jarhaspti. Ka Jesusi arhispti: –Chúxapurini. Lebi jauaraspti ka chúxapaspti.
Tátsekua, Jesusiksï imeri jurhengorhericha jinguni, Lebioksï t'irexapti ka jimaksï jarhaspti máteru tumina tánaticha, ka nósesi ambe úricha, jimboka uánenhaspkia engaksï xáni Jesusini chúxapani jápka.
Máru juramukua jurhentpiricha, engaksï fariseuepka, engaksï exepka eska Jesusi imecha jinguni márku t'irexapka, Jesusiri jurhengorherichanksï kurhamarheaspti: –¿Andisï chári jurhentpiri tumina tánatichani jinguni ka k'amanharhintaticha jinguni márku t'ireni jaki?
Jesusi ísï kurhajchaatini arhiaspti: –P'amenchatichaksïsï tsinajpirini uétarhenchajti, no ima engaksï kaxumbitika, ji k'amanharhintstichanisïni juka ióarhiantani, no imechani engaksï sési jaka.
Jarhaspti ma jurhia engaksï Juánu itsï atajtsïkpiriri jurhengorhericha k'arhinda jápka, ka ístu fariseueri jurhengorhericha, ka máruksï Jesusini niraspti kurhamarheni: –¿Andiksïsï chéti jurhengorhericha no k'arhinda jarhajki, ka jiniksï Juánueri ka fariseueri jurhengorhericha k'óru k'arhinda jarhani?
Ka Jesusi ísï arhiaspti: –¿Ua nómbema anhani janhani jima enga tembuchakua úkorheni jarhajka ka tembucha jima jarhani? No úati.
Ka niáraati jurhiata enga tembucha p'íkunhantaaka: jimajkani k'óru k'arhinda janhaati.
“Enga xukuparhakua tamapu jiángorhejka nónema takusï jimbanhe jimbo maiarasïndi, jimboka takusï jimbanhe tskúntasïnga ka tátsekua jimbanhe sánderu tsapakurhini.
Nójtu úsïndi kauikua jimbanhe, sïkuiri tamapurhu xarhiperanhani, jimboka ióni jimbo kauikua k'úmentasïnga ka sïkuiri tamapuni katikuntani, ka ísï jámani tsimani ambeksï tsîjpesïndi.”
Sábadu jurhiatekua ma, Jesusi tríju jatsikatarhu isï nitamaxapti, ka imeri jurhengorherichaksï uénaspti tríju kuarhajtsïkuni.
Ka fariseuechaksï kurhamarhespti Jesusini: –Era chéti jurhengorherichani ¿Andi nóksï míteski eska juramukua no jiáretpesïnga íni jurhiatekua jimbo ánchekorheni?
Ka ima ísï arhiaspti: –¿Andi nójtsï méni arhintaski Dabidi ambe enga úpka jiájkani enga k'arhimani p'ikuarherapka imeri pámpirichani jinguni? ¿Enga t'irekua nómbepka?
Dabidi tiósïo inchaspti, jiájkani isï enga Abiatari táta k'éripka, kurhindechani auaspti engaksï Diósï míndakatepka, imeni jásï kurhinda engaksï tátechajku sésikua intsïnhajka arhani, ka imeri pámpirichantu íntsaaspti.
Jesusi arhiasptiteru: –K'uiripusï úmenhati sábadu, ka no eska k'uiripu sábadueriuaka.
Ka ísï jimbo, Acheti Uájpa sábadujtu juramukua jatsisti.



Jesusi ménderu k'umanchekua tángorhentskuarhu inchaspti, ka jima jarhaspti acheti ma enga mápuru k'urhujkupka.
Máruksï jinguntku jarhaspti Jesusini exeni enga k'urhujkurhani sábadu jurhiatekua ambakerantapiringa, ka xékuntanksï ambe arhiparhatani.
Jimajkani Jesusi acheti k'urhujkurhani arhispti: –Jauara ka terupekua niára. Arhini
Ka kurhamarhpespti: –¿Ambesï sési jaki jiájkani sábadu jurhiatekua niátani: sési ambe o nósesi ambe? ¿Nemani ambakerantani o jurajkuni eska uarhiaka? Imaksï pínasku pakareraspti.
Jimajkani, Jesusi ikiatini erateaspti, jimbokaksï mintsita chuperaspka, ka acheti k'urhujkurhani arhispti: –Ióxurhantsï. Arhini Ka ima acheti ióxurhantaspti ka ambaxurhantani.
Ka engaksï fariseuecha uéntapka tángorhentskuarhu, erodesiri eratsekua chúngumaticha jingunksï úskuxapti, nénaksï jámapirini Jesusini uándikuni.
Tátsekua Jesusi niraspti japundarhu uanamukuni isï imeri jurhengorhericha jinguni, ka enga mítekorhepka eska k'éri ambe úsïrempka, uáni Galilea isï anapuechaksï chúxapaspti, ístuksï niraspti Judea uanondani isï anapuecha,
ka Jerusaleni anapuecha, ka Idumea uanondani isï anapuecha, ka Jordani iurhekuarhu parhikutini isï anapuecha, Tiro ka Sidoni uanondani anapuecha jamberiksï niraspti.
Jimajkani Jesusi arhiaspti imeri jurhengorherichani eskaksï jinguntku jatsipiringa icharhuta ma, jimbokaksï jámapiringa pucharani,
jimbokaksï xáni uáni p'amenchatichespka engaksï jatajchakuni jápkia p'árhekuekani, ísï exeparini eska uáni ambakerantaaspkia.
Ka engaksï nóambarhati espirituecha ísï exempka, tinguikuatsekusïremptiksï ka uinhachapariniksï arhisïrempti: –¡T'úri Diósï Uájpeska!
Ka Jesusi xukaasïrempti eskaksï no jámapiringa uandantani.
Tátsekua Jesusi juátarhu ma karhamaspti, ka imechantku pájtaaspti enga ima erakuapka. Ka eka na márku janhapkia
témbeni tsimani erakuaspti engaksï pámbetapiringa ka enga axaapiringa arhijtsïkpetaraani.
Ka íntsaaspti juramukua eskaksï úpiringa nóambakitichani petarhpeantaani.
Arini témbeni tsimani erakuaspti: Simonini, enga tátsekua Pédru jakangurhipka;
Santiagu ka imeri erachi Juánu, Sebedeu uájpecha, enga tátsekua Boanerjesi arhiauempka, enga “Charandirecha” arhikuekajka;
ka arijtuksï erakunhaspti: Andresï, Felipe, Bartolome, Mateo, Tomasi, Santiagu Alfeu uájpa, Tadeo, Simoni (enga uarhipitipka)
ka Júdasï Iskarioti, ima enga tátsekua Jesusini sïpatapka.
Tátsekua Jesusi jurhengorhericha jinguni k'umanchekuarhu ma niáraspti. Ka nóksï jamberi úspti t'ireni jimboka xáni uáni tángorhenhantaspka.
Engaksï Jesusiri márkuecha mítepka, nirasptiksï p'íntani, jimboka uandanhasïrempka eska míakua tsítaspka.
Ka juramukua jurhentpiricha engaksï Jerusaleni uératini júpka, uandasïremptiksï: “Nóambakiti K'éri íntskusïndi uinhapekua enga újka nóambakitichani petarhejpeantaani.”
Ka Jesusi ióarhiaspti imechani, ka terukutantskuechani jimbo aianguaspti: “¿Néna Nóambakiti jandiojku chúntakorhea?
Eka ma juramukuarhu arhukurhinhaaka, imani juramukuarhu xerekorhenhaati.
Ka enga ma k'umanchekuarhu arhukurhinhaaka, imani k'umanchekuarhu k'amakurhinhaati.
Ka eka Nóambakiti arhukurhitini jauaka, ima xerekorhentaati ka k'amakurhini.
“Nónema úati acheti uinhapitini ma inchakuni ambe sïpakuni, urheta jótani uétarheati ka ísï k'óru úati iámendu ambe sïpakuni.”
“Jíksïni sési jimbo arhixaka eska ne uéjki púamenhantaaka iámendu jásï k'amanharhintskuechani, nájkiruka nósesi uandariuaka.
K'óru ima enga Espiritu Sántuni nósesi ambe arhiaka, nómeni púamenhantaati.”
Íni ambe arhiaspti Jesusi, jimbokaksï arhispka eska nósesi jásï espirituni kámaxapka.
Ka enga i ambe úkorheni jápka, Jesusiri amamba ka erachi jémbechaksï niáraspti, ka uérakua jatiniksï uandajpatarkorhespti, jimbokaksï no úspka inchani.
Ka ima engaksï Jesusini uaxandatini jápka, arhistiksï: –Chéti nánde, ka chéti erachichaksïni uandajpaxati, uérakuaksï jarhasti.
Ka ima arhiaspti: –¿Andi nésï jucheti nánde, ka andi néksïsï jucheti erachi?
Ka imechani erateaparini engaksï uaxandatini jápka, uandaspti: –Íksïsï jucheti nándeti ka juchetiksï erachini.
Jimboka ne enga imani ambe újka enga Diósï uéjka, imasï jucheti erachiti ka jucheti pirenchini ka jucheti nándeni.



Jesusi ménderu japundarhu uanamukuni jurhentpexapti, jimboka uánekua tángorhenhaspka, ima k'éri icharhutarhu ma jataspti ka jima uaxarhukuspti ka k'uiripu uanamukutini pakaraspti.
Ka uánekua ambeteru terukutantskuechani jimbo jurhentpexapti arhiaparini:
“Kurha je sési: Ma xanhari tarheri ma tríju jatsini niraspti,
ka eka na k'uájpani jápka, máruksï xanharirhu andatseraspti, ka kuínichaksï ántaspti.
Ka máteruksï tsakapendu andatseraspti, jima enga echeri no káni jápka; jima sóntku andaraspti, jimbokaksï no kánekua inchatsespka,
ka enga tata jurhiata andarapka, no ióndaspti k'arhiraani, jimbokaksï sïrangua no iauani páspka.
Ka máru tríju, uitsakuarhu andatseraspti, ka uitsakua sóntku tríjuni ópchakuraspti ka no úspti jaiarani.
Ka máteruksï tríju ambakiti echerindu andatseraspti, andarasptiksï ka k'éranksï, ka uánhachaniksï jukani; máruksï ma ekuatse ka témbenichani (30), máteruksï tanimu ekuatsechani (60), ka máteruksï iúmu ekuatsechani (100).”
Ka Jesusi arhiasptiteru: “Ekajtsï jurhenaka kurhani, sési kurhangu je.”
Tátsekua, enga ninhantapkia, Jesusi pakaraspti témbeni tsimani jurhengorhericha jinguni, ka imaksï andarheraspti ka kurhamarhesptiksï, ima uandantskua terukutantskua ambe arhikuekasïrempki.
Ka Jesusi arhiaspti: “Chájtsï mítetaranhaxaka Diósïri juramukua, enga nónema míteka, ka imechani engaksï uérakua jaka, terukutarantskuechani jimbojkuni aianguauaka.
Ka na uéjkiksï jángorhentani jarhani uékani exeni, nóksï exeati, ka na uéjkiksï jángorhentani jarhani kurhani, nóksï úati kurhanguni; ásïksï imajtu andarhente Diósïni ka púamenhantanksï.”
Ka ístu arhiaspti: “¿Nójtsï kurhanguntasïnki ambe enga arhikuekajka i terukutantskua? ¿Andi nénajtsï kurhangua máteru terukutantskuechani?
Tríju jatsikuti, uandakua aiangpitisti.
Ka tríju enga xanhari jimbo andatseraka, k'uiripunisï arhikuekani jati enga uandakuani jakajkujka, ka enga tátsekua Nóambakiti jurhajka mirikutaraani imani ambe engaksï kurhapkia.
Máteruksï ísïsti eska tríju enga tsakapurhu andatserapka: kurhasïndiksï uandakuani, ka tsípepariniksï jakajkuni,
ka nóksï úsïndi sïrangua sési inchaskuni; ka engaksï imeri jakajkukua jimbo ts'éjkunhajka ka nóksï xénchanhani, jurarkusïndiksï jakajkukuani.
Máteruksï ísïsti eska tríju enga uitsakuarhu andatserka: kurhasïndiksï uandakuani
ka parhakpeni anapu ambe tsitikua, jatsikorhenhchakua enga tandojchpírika, ka máteru ambe xénhchakua, ka kánhchakua, andasïndiksï uandakuani ka nóksï úsïndi sési k'uiripeni.
Ka jarhastiksï máteru engaksï uandakuani mintsita jinguni kurhajka ka jakajkunksï, ísï eska tríju enga ambakiti echerindu andatserajka. Imaksï k'óru sési k'uiripesïndi ka uánhachanksï íntspentasïndi, ma ekuatse ka témbenichani (30), tanimu ekuatsechani (60), ka iúmu ekuatsechani (100) ísï táchani.”
Ka Jesusi arhiasptijtu: “Nónema erajkutarakua kápchakurasïndi o jatátsekuarhu ma inchajchukurini jískani. Erajkutarakua iótakuarhusï péranhajti, jima enga erajkutpeaka.
Ístu nómbema úsïndi jískakata jarhani, iámu ambe mítekorheati.
Ekajtsï jurhenaka kurhani, sési kurhangu je.”
Ka arhiasptiteru: “Sési kurhangu je. Ísï eskajtsï na ts'éretpeaka, májkuenijtsï ts'éretamenhantaaka ka jamberijtsï kúndamenhaaka.
Jimboka ne enga jatsikorherikia, sánderu intsïnhaaka. Ka ima enga no jatsikorheka, sáni enga jatsikorheka imani jamberi euanhantaati.”
Ka Jesusi uandasïremptijtu: “Diósïri juramukua májkuenisti eska tsíri jatsikua:
Nájkiruka tarheri k'uíni jauaka o tsínharhitini jarhani, chúrekua ka jurhiakua pirani andarani jarhasïndi ka tarheta k'éni jarhasïndi, ka tarheri no mítesti néna k'éski.
Jimboka iámendu ambe echerirhu inchatsetini úkorheni jarahasïnga: pirani urheta andarasïndi, k'ésïndi ka píntsïta andatani, ka tátsekua tiriapu jukani.
Ka enga xánini úkorhejka, p'ikunhantasïndia.”
Ka Jesusi arhiasptijtu: “¿Andi Diósïri juramukua ambeni jáxeski? ¿Ambechi jinguni terukutantapirinki?
Xakua mostaseri ikarakueni jáxesti enga echerirhu ikaranhajka. Ma parhakpeni imeri tskípu sánderu sapinharhisti.
K'óru, enga andarajka, iámendu xakuechani jinguni ima sánderu k'ésïndi, k'éxkurhisïndi, ka kánekua k'umantskasïndi ka jamberiksï kuínicha jima xerekua úkorhesïndi”
Ka Jesusi ísï aianguasïrempti, eskaksï xántku úpiringa kurhanguni.
Ka xántku isï járhati ambe jimbo aiangpesïrempti, ka mínhakorhetini imeri jurhengorherichanderku sési kurhangutarasïrempti.
Imani jurhiatekua xatini, Jesusi arhiaspti imeri jurhengorherichani: –Juia je japundarhu parhimeni.
Jarharpentasptiksï, ka pántasptisksï Jesusini ima icharhuta jimbo enga jatarini jápka, ka máteru icharhutechajtuksï chúxapaaspti,
Ka mátirku uénaspti nósesi tarhiani, ka k'érati jenguerani, ka icharhutarhu itsï uinixaptia.
Ka Jesusi icharhutarhu tátsepani k'uíxapti, sési iájchakorhetini, ka tsínharhitasptiksï ka arhinksï: –¡Jurhentpiri, uarhimexakachi! ¿Nájkiri t'u nómbema uandajki?
Jesusi jauaraspti ka tarhiatani xukani, ka japundani arhini: –¡Ísku ja! ¡Pínasku! Tarhiata anhakuatsespti, ka iámu ambe sési niántaspti.
Ka imeri jurhengorherichani arhiaspti: –¿Andijtsïsï chérakorhejki? ¿Andijtsïsï no jakajkujki?
Imaksï kánekua chérakorhespti ka arhijperanksï: –¿Néski i, enga tarhiata ka japunda jamberi kurhajchajka?



Niárasptiksï jiniani parhimetini japundarhu, Jerasa uanondani.
Enga Jesusi icharhutarhu kétsepkia, kúmaspti acheti ma enga nóambakiti incharhetini jápka, enga uarhiri jatsintskuarhu uéndikupka,
jimboka jima irekaspka. Ka nónema úsïrempti p'ínguni, náuejki tiámu tepekata jimbo.
Mémechaniksï tiámu tepekata jimbo jótaspti, ka ima kachundurhiasïrempti tiámuechani, nónema úsïrempti p'ínguni.
Juátarhu ka uarhiri jatsintskuarhu isï, méntkisï jiuakorheparini jámsïrempti ka tsakapu jimbo atakorheparini.
Ka enga Jesusini iauani jatini erapka, uiriaspti kúmani ka tinguixurhikuspti,
ka uinhachaparini arhini: –¡Jesusi, auandarhu anapu Diósï Uájpa! ¡Ásïrini inchaakuche, kómarhixakakini, ásïrini nósesi p'ikuasta!
Ísï uandakorhesïrempti jimboka Jesusi arhispka: –¡Nósesi jásï espiritu, uérhentsï íni achetini!
Ka ístu kurhamarhespti: –¿Nénari arhinhasïnki? Ka ima arhispti: –¿Andi nóri míteski na engani arhinhajka? Ji Lejioniska, ka no jíjkueska jimbokani jucha uáneska.
Ka Jesusiniksï kánekua kómu arhispti eska no kénditaapiringa.
Ka no iauani jarharetini, juátarhu jandukutiniksï uánekua kúchicha jámaxapti t'ireni,
ka nósesi jarhati espirituechaksï kómu arhispti Jesusini arhiparini: –Kúchiachani jinguntsïni axa ka íntskujtsïni sésekua eskani jucha imechani incharheauaka.
Jesusi jiáretaaspti, ka nósesi járhati espirituechaksï achetini uérhentaspti, ka iúmu irepeta ísïsptiksï engakï kúchichani incharheapka, ka ísku úndasptiksï nósesi jándu ka kétsemandu isï uiriani. Japundarhuksï inchameraspti ka jimaksï uarhimespti.
Ka kúchi erangutichaksï uiriaspti sïpakorheni ka iretarhu ka juatecharhu isïksï uandantaspti. Ka uánekua ninhaspti exenhani ambesï úkorheni japi.
Eka niáranhapka jima enga Jesusi jápka, ima acheti engaksï nósesi járhati espirituecha incharhetini jápka, uaxakatixaptia xukuparhantatini ka míakua jinguni. Ka chérakorhenhatixanhapti.
Ka ima engaksï Jesusini exepka, néna enga ambakerantapka imani achetini, engaksï nósesi járhaticha incharhetini jápka, ka engajtuksï exepka nénaksï jámaspki kúchicha, imaksï aianguaspti máteruechani.
Ka arhisptiksï Jesusini eska uéakuntapiringa imani iretarhu.
Enga Jesusi jatantani jápka icharhutarhu, ima acheti enga Jesusi ambakerantapka, kómu arhisïrempti eska jiáretapiringa chúxapani.
Ka Jesusi ménderu arhispti: –Ni níntani, ka aiangpe eskakini Acha ambakerantaska ka eskakini kóndentaska.
Ima acheti níntaspti, ka uandantaspti eska Jesusi ambakerantaspka; ka~ísku pakareranhaspti.
Enga Jesusi icharhutani jatarini ménderu parhimentapka, uanamukutini pakaraspti ka uánekua tángorhenhantaspti.
Jima andarheraspti Jáiru, enga k'umanchekua tángorhentskuarhu urhejtsïkuripka, ka Jesusini exerini tinguikuatsekuspti.
Ka kánekua kómu arhiparini arhispti: –Jucheti uátsï nanaka uarhixati; ju p'ájtsïkuni eska ambakentaaka ka eska sánderu irekaaka.
Jesusi niraspti ima jinguni, ka uánekuaksï chúxapaxapti, katsinhperapanhaxapti.
Jima niraxapti ma uarhiti enga témbeni tsimani uéxurhinipkia enga p'amenchaparini jámani jápka, iurhiri késkuparini.
Kánekua ka ióni mískorhesptia, ka uánekua tsinajpirichani maiamuasptia, ka nómbema marhuakuspti, sánderu kánerapaxapti p'amenchakuani.
Enga kurhajchpepka eska Jesusi jimesï jámaxapka, ima uarhiti tátsepani isï inchaakurhaparini andanguspti Jesusini, ka xukuparhakua jupirhukukuspti.
Jimboka ísï eratsentaspka: “Xukuparhakuajkuni engani jupirhukukuska, ji ambakentaaka.”
Ka iurhiri anhakuataspti, ka ambakentani p'ikuarheraspti.
Ka Jesusi p'irhipakurhispti enga p'ikuarherapka eska uinhapekua uérhespka, ka kurhamarhpespti: –¿Nérinisï xukuparhakua jupirhukuche?
Ka imeri jurhengorherichaksï arhispti: –Exexakari eskajtsïni katsinhaxaka, ka útasteruri kurhangorhesïnga, ¿nérini~xukuparhakua jupirhukucheski?
Ka Jesusi p'irhip'irhinharhixapti uékani exeni nésï~xukuparhakua jupirhukukupki.
Ka jimboka ima uarhiti míakorhexapka ambe enga úpka, Jesusini chéparini ka manaraparini andarheraspti ka tinguixurhikuspti, ka aianguntaspti.
Ka Jesusi arhispti: –Jucheti uátsï, chéti jakajkukua jimbori ambakentaskia, ni níntani ka Diósïkini urhechepante.
Enga Jesusi útasï uandani jápka, jimaksï niáraspti máru k'umanchekua tángorhentskua urhejtsïkurio uératini, ka arhisptiksï nanaka sapichueri tátjembani: –Chéti uátsï uarhistia, ¿Ambeteruri úni ójkutaxakia jurhentpirini?
Ka Jesusi ísku kurhajchaaspti ka Jáiruni arhini: –T'u ásï jáma chéni, mintsikarini.
Pédru ka Santiagu ka Juánuni, taniperantku jiáretaaspti eskaksï pámbetapiringa.
Ka engaksï niárapka Jáiruo, exejpespti eska mískorhenhaxapka, ka eskaksï máru uinhamendu ueraxapka,
inchaspti ka arhiani: –¿Andisï xáni uenhajki ka mískorhenhani? Nanaka sapichu k'uíxati, inde no uarhirixati.
Ka Jesusiniksï teresmarhuspti, ka ima iámenduechani petarkorheantaspti, ka inchaspti jima enga nanaka sapichu ka tátjemba jápka, amamba ka imeri pámpirichani jinguntku.
Ka nanaka sapichuni jupijkuspti ka arhini: –¡Talita kumi! (Enga arhikuekajka: “¡Nanaka sapichu, t'úngenisï arhijka, jauara!”)
Ka nanaka sapichu jauarapaspti ka xanharantaspti, jimboka témbeni tsimani uéxurhini jatirispkia. Ka kánekua ísku pakareranhaspti ísï exerini.
Ka Jesusi arhiaspti eskaksï nónemani aiangupiringa ka arhiasptijtu eskaksï nanaka sapichuni t'irerapiringa.



Jesusi imeri iretarhu níantaspti, imeri jurhengorherichani jinguni.
Enga sábadu jurhiatekuepkia uénaspti k'umanchekua tángorhentskuarhu jurhentpeni. Ka uánekuaksï kurhaspti Jesusini, ka eratsentanksï pakarerasïrempti, ka kurhamarhperasïremptiksï: –¿Andi nani jurhengorheski i xáni ambe? ¿Nani p'iraski xáni mímixekua ka xásï uinhapekua enga xarhatajka?
¿Andi no ísï tekari, enga Maria uájpeka ka enga Santiagueri ka Joseri ka Júdasïri ka Simoniri erachika? ¿Andi nóksï inderi pirembechajtu ixu juchantsïni jinguni irekaski? Ka nóksï jakajkukusïrempti.
Ka Jesusi arhiaspti: –Diósïri uandari ma, iápuru isï janhanharhinhasïndi ka sési eronhani, imeri iretarhujku nómbe, ka ni chénjembo.
Ka jima, no uánekua p'amenchatichani ambakerantaaspti, p'ájtsïkuaspti, ka jima nóteru ma milagru úspti úni.
Ka Jesusi eratsentani pakareraspti engaksï no jakajkukuempka. Ka Jesusi nirasïrempti jurhentpeni iretecharhu engaksï jimajku isï jápka.
Ka ióarhiaspti témbeni tsimani jurhengorherichani, ka tsimandani axaaspti, ka íntsaaspti juramukua nóambakitichani petarhpeantaani.
Ka juramukuaspti: –Ísku ni je, ásï pájtakurhe je kurhinda, sutupu ka tumina ambe.
Mórhekorhekuajtu ásï pa je, kuarhachichantku jukaantsï je, ka tenhexkorhekuajku pájtakorhe je.
Ka ístu arhiaspti: –Ekajtsï nemo niáratspejka, jimajku ja je engajtsï jamberi uéakuntaska imani iretarhu.
Ka ekajtsï nani nósesi eronhaska, ka nójtsï kurhajchanhani, uéakuntsï je, ka sési uauanduntsï je t'upuri, ísïksï mítetini jauatia eskaksï aiangunhaspkia.
Jimajkanksï jurhengorhericha niraspti arhijpeni eska Diósïni jinguni k'uanhatsenhantapiringa.
Ka uánekua nóambaki espirituechanksï petarhpeantaaspti, ka uánekuaksï p'amenchatichani p'untsumiti atajtsïkuaparini ambakerantaaspti.
Juramuti Erodesi Jesusiri ambe mítespti, jimboka iápuru isï mítekorhexapka ambe enga xáni uémpka. Máruksï uandasïrempti: “Juánu itsï atajtsïkpirisï tsíntatia, jimbosï xáni uinhapekua kámti.”
Ka Máteruksï uandasïrempti: “Eliasïsti.” Ka ístu uandanhasïrempti: “Diósïri uandari tua anapueni jásï mésti.”
Ka Erodesi ísï kurhajchpetini, uandaspti: –Juánuesti, ima engani ji kachujchakorhetarkorhepka, imasï tsíntati.
Jimboka Erodiasi arhispka Erodesini eska Juánuni jupirkorhepiringa, ka tiámu tepekata jimbo k'ataperakuarhu jótatarkorhespti. Jimboka Erodesi, Erodiasini kúrhetixapka, nájkiruka Erodiasi erachi jémba Filipueri témbepka.
Jimboka Juánu, Erodesini arhispka: “Nósesisti engari chéti erachiri uarhitini jinguni irekani jaka.”
Ka ísï jimbo, Erodiasi ikiakusïrempti Juánuni, ka uéksïrempti atani uándikuni, ka no úsïrempti.
Jimboka Erodesi Juánuni chérhesïrempka ka jámberi kuájpesïrempti, jimboka mítespka eska ima ambakiti achetispka ka kaxumbitini, ka tsitisïrempti kurhajchani, nájkiruka ménichani nóteru jánhaskempka néna kámani.
Ma xanhari enga Erodesi k'uínchekua úntapka, jimboka máteru uéxurhini andaparhespka, p'urhejkutiri urhejtsïkurichani, ka Galilea anapu k'érati achamasïchani p'ímarheaspti. Ka Erodiasi jima xékuntaspti néna Juánuni atani uándikuni.
Imeri uájpa iurhitsïkiri k'uínchekuarhu uarhaspti. Ka Erodesi ka imeri pámpirichaksï kánekua jaiapanhentaspti eska ima na uarhapka, ka Erodesi imani uátsïni arisï aiakuspti: –Íntskuakakini ambe uéjkirini kurhacheni.
Ka mémechani uéntaspti aiakuni: “Engari uéjka, jucheti juramukuakini terujkani jamberi íntskuaka, o ambe engamenduri uéjka.”
Ka ima, uéraspti amambani kurhamarheni: –¿Ambesïni kurhakua? Ka Erodiasi arhispti: –Juánu itsï atajtsïkpiriri éjpuni kurhaku.
Uátsï uiriaspti inchantani jima enga juramuti jápka, ka arhispti: –Uéksïnga eskari Juánu itsï atajtsïkpirini kachujchakuaka, ka axurini juáche éjpu,~urhanirhu jatsiratini.
Erodesi kómu p'ikuarheraspti, ka no úspti mómuntani jimboka uánekuechani japarini aiakorhespka.
Ísï jámani p'urhejkutini ma axaspti eska Juánuni kachujchakupiringa, ka eska éjpu pákupiringa. P'urhejkuti Juánuni kachujchakuspti k'ataperakuarhu
ka Juánueri éjpuni uátsïni pákuspti urhanirhu jatsiratini. Ka ima amambani íntskuntaspti.
Engaksï Juánueri jurhengorhericha mítepka, nirasptiksï p'íntani ka jatsintasptiksï.
Ka ísï tátsekua, Jesusiri uandakua párichaksï k'uanhatsentaspti Jesusini jinguni, ka iámendu ambeksï aianguntaspti eskaksï xáni ambe úpka ka engaksï xáni ambe jurhentpepka.
Ka ima arhiaspti: –Ju je támu niárani, mintsikorheni sáni, jima enga nónema jámka. Jimbokaksï t'ireni jamberi no andajkorhesïrempka, enga xáni~niáranhempka.
Jesusiksï imeri uandakua páricha jinguni icharhutarhu ma jataspti ka iauanksï niraspti.
Ka uánekua urhetku niáranhaspti, jimbokaksï eranguaspka
Enga Jesusi icharhutarhu kétsepka, xéjpespti eska uánenhaspka ka p'amojkpespti, jimbokaksï ísï jámsïrempka eska karichicha engaksï no kángorhejka karichi erangutini, ka mámaru ambe jurhentpespti.
Eka xatinipkia, imeri jurhengorherichaksï andarheraspti ka arhisptiksï: –Inchatiruestia, ka ixuesï nómbema akua japusti.
Axajpentsï, jurajku ninhani iretecharhu t'irekua piákorhenhani.
Ka Jesusi arhiaspti: –Cha t'irerpe je. Ka imaksï arhispti: –Xáni uáni t'irerpeni, jukari terujkani uéxurhiniri ánchekorheteri andakata uétarhesïndi, ¿Nénarisï uéjkia eskani jucha t'irerpeaka?
Ka Jesusi arhiaspti: –Ni je exeni namoni kurhindajtsï kámaxaki. Ka engaksï exepka, arhisptiksï: –Iúmu echakuajkuesti kurhinda ka tsimani echakua kurucha.
Ka arhijpespti eska uitsakuarhu uaxakakorhenhapiringa.
Ka iúmu ekuatsechani ka tsimani ekuatse témbenichani kúngorhenhantaspti uaxakanhani.
Tátsekua Jesusi kurhinda ka kuruchechani p'íkuaspti ka újchakuraaspti jini erancheparini, tátsekua k'urhinda ústaspti, ka jurhengorherichani etsakutaraaspti.
Ka iámenduechaksï uiniarhantaspti t'ireni;
ka imani kurhinderi ka kurucheriksï, témbeni tsimani tsïkiata uiniriksï pakarata tánantaspti,
Ka témbeni tsimani irepeta ka témbeni ekuatse (5,000) t'irenhaspti.
Tátsekua Jesusi arhiaspti imeri jurhengorherichani eskaksï icharhuta jimbo urhepantapiringa, japundani parhimentani, Betsaida isï jurhimberani, ima tsîngpentaxapti.
Ka enga jandiojku jápkia, juátarhu niraspti kómarhani.
Ka enga chúrepkia, icharhuta terumeni isï niraxaptia. Ka Jesusi juátarhu uératini
exeaspti eskaksï úkua jinguni xóajtaxapka, jimboka tarhiata k'uanhaskuantasïrempka. Enga erandeni jápkia. Jesusijtu niraspti andanguantaani icharhutani jatantani, ka uanopakuaxaptia.
Engaksï jurhengorhericha exepka eska itsïrhu xanharaxapka, uandasïremptiksï eska uarhichespka, ka uinhachasptiksï xáni chéni,
ka iámenduechaksï chérakorhespti Jesusini exerini. Ka Jesusi arhiaspti: –¡Ísku ja je! ¡Ásï ché je! ¡Jíska!
Ka jataspti icharhutarhu, ka tarhiata anhakuatsespti. Ka jurhengorherichaksï eratsentani pakareraspti,
jimbokaksï nótki jánhaskasïrempka, níjtuteruksï míauempkia enga Jesusi kurhinda uánerantapka, jimbokaksï no úsïrempka kurhanguni.
Engaksï na niárapka Jenesareti, icharhutanksï japundarhu uanamukutini jómutaspti.
Ka engaksï kétseni jápkia, sóntkuksï mítentaspti Jesusini.
Ka uiriakorhenhaspti iretecharhu jima uanondani isï, ka uénasptiksï k'uírakuechani jimbo p'amenchatichani pérakuani, jima engaksï kurhauempka eska Jesusi jámaxapka.
Nani enga Jesusi niárempka, iretecharhu o juátecharhu isï, p'amenchatichanksï xanhari pérakuasïrempti, ka kómu arhisïremptiksï, eska jiáretaapiringa nájkiruka xukuparhakuantku jupirhukukuni; Ka iámendu engaksï andajkorhempka p'árheni, ambakentasïremptiksï.



Máruksï Jerusaleni juticha, fariseuecha ka juramukua jurhentpiricha, Jesusiniksï andarheraspti.
Ka engaksï na exepka eskaksï máru Jesusiri jurhengorhericha no jupajkutini t'irexapka, arhinhchasptiksï.
(Jimbokaksï fariseuecha –ka iámendu judiouecha p'indekua kámsïnga engaksï tua anapuecha jurajkukuapka: no t'irenhani eka urheta no jupajkunhapiringa.
Ka engaksï kópekuarhu nitini niántka, no t'irenhasïndi, urhetaksï jupajkuntasïndi ka tátsekuaksï t'iresïndia. Ka tsúntsuechantuksï ka purhechichani ka tiamueri p'ámatarakuechani, ka k'uírakua jamberiksï jupantasïrempti.)
Ka arhisptiksï Jesusini: –¿Andiksïsï chéti jurhengorhericha no janhanharhijki p'indekuechani engajtsïni ióntki anapuecha jurajkucheka? Exea, nóksï jupajkutini t'irexati.
Ka Jesusi mókukuaspti: –Isaiasï, Diósïri uandari, chánksïni jimbo uandaspti enga ísï karapka: ‘Iauanirini jarharetixati ireteri mintsita. Nájkirukajtsïni penchumekua jimbo k'éri ambe arhini jarhajka.
No ma ambe marhuasïndi engajtsïni k'éri ambe arhijka: jimbokaksï chári jurhentpekuecha parhakpeni anapu p'indekueska.’
Ísïjtsï jámani p'indekuechani chúxapaani, Diósïri juramukuantsï jurarkusïnga.
Ka arhiasptiteru: –Chári p'indekuechantsï chúxapaarini, Diósïri juramukuechantsï miripakurhiasïnga.
Eka Moisesi uandapka: ‘Chéti táteni ka chéti nándeniri janhanharhiauaka,’ ka ‘uándikunhaati ne enga útakuska tátjembani o amambani.’
Chájtsï mójtakuntaska ekajtsï arhijpejka eska ma nema úaka arhini tátjembani o amambani: ‘Nókini úaka jarhoatani, jimbokani Diósïni míndakorhentatixaka;’
ka ístujtsï uinhajtsïtasïnga eska enga nema ísï uandaaka, nóteru uétarheakia eska tátjembani o amambani jarhoataaka.
Ísï jimbojtsï, indeni p'idekuechani jimbo k'amatakusïnga Diósïri uandakuani, enga mójkutperapanhajka. Ka uánekua xárhati ambeterujtsï úsïnga.
Jimajkani Jesusi ióarhijpespti, ka arhiani: –Kurhajtsïni je iámenduecha:
No nósesi útspesïndi ambe enga xáni anhajka. Ambe enga jini uénhenhajka, imasï nósesi útspejti.
[Ekajtsï jurhenaka kurhani, sési kurhangu je.]
Enga Jesusi jarharpentapka ka k'umanchekuarhu inchani, imeri jurhengorherichaksï kurhamarhespti ima uandantskua ambe arhikuekasïrempki.
Ka ima arhiaspti: –¿Chájtu no kurhangusïnki? ¿Nójtsï jánhaskasïnki eska no nósesi útspesïnga ambe enga anhajka?
Jimboka no mintsitarhu niáratspesïnga, sïturhirhujku niárasïndi ka tátsekua ísku uéntasïndi. Arhiakuekaxapti eska iámendu t'irekua ambakitiska.
Ka uandasptijtu: –Jatanhesperakuasï nósesi útspejti.
Jimboka mintsitarhu uénhenhasïnga nósesi járhati eratsekuecha ka ísku ambe niátakua ka sïpajkurhakua ka uándikperakua
ka ísku jandikua ambe ka jatsikorhekua káneranhchakua ka ikikurhikua ka k'arhajpenhchakua ka nósesi járhati p'indekuecha ka ipuperakua ka uandatsetspenhchakua ka teparakorhekua, ka sési xékorhekua.
Iámendu i nósesi járhati ambe, jini uénhenhasïndi ka nósesi jájkpesïndi.
Tátsekua Jesusi Tiro uanondani isï niraspti. Ka k'umanchekuarhu ma niáraspti ka no uékasïrempti eska mítekorhepiringa nani jarhaspki, ka no úspti jirikorheni.
Ka uátsïri amamba ma sóntku mítespti ka niraspti Jesusini tinguixurhikuni, jimboka imeri uájpani nósesi jásï incharhetixapka.
Ima uarhiti Sirofenisia anapuespti, ka enga na xéntapka Jesusini, kómarhispti eska imeri uátsïni petarhetantapiringa nósesi jásïni.
Ka Jesusi arhispti: –Jurakuksï urheta sapicha t'ireni, jimboka nósesiska sapichani t'irekua euamukuantani ka uíchuechani íntsaani.
Ka uarhiti arhispti: –Tata, uíchuecha jamberiksï ántskantasïndi imani ambe engaksï sapicha uéjkujka.
Ka Jesusi arhispti: –Ásteru uandanheapantsï, chéti uandakua jimbo, nósesi jásï uérhentastia chéti uátsïni.
Eka uarhiti chénjembo niántapka, uájpa~t'uíni apojtsïkusptia, jimboka nóambakiti t'uíni uérhentaspkia.
Tátsekua Jesusi uéakuspti Tiro, ka Sidoni niraspti, jima uératini Galilea anapu japundarhu parhikutini isï niraspti ka témbeni iretecharhu niáraspti.
Ka jimaksï achetini ma pérakuspti enga kándipka ka nunuxini. Ka kómarhisptiksï eska p'ájtsïkupiringa ambakerantani.
Jesusi~támu pérasapti ka tsimapuru p'ándikuspti ka kuechenda atachakuspti,
ka auandarhu erancheparini k'arhanguntaspti ka uandaspti: “¡Éfata!” (enga arhikuekajka: “¡Mítakorhe!”)
Ka acheti ambajpandirantaspti, ka kuatapchantani, ka úsptia sési uandani.
Jesusi arhiaspti eskaksï nónemani jámapiringa aianguni; ka imaksï sánderu sóntku uandantasïrempti.
Ka imani ambe ísï exeparini, ísï uandanhasïrempti: “¡Iámendu ambe sési úsïndi! ¡Kándichani kurhataraasïndi ka nunuxichani uandaraasïndi!”



Ma jurhiatekua uánekua tángorhenhantaspti ka nónema kámsïrempti t'irekua. Jesusi ióarhispti imeri jurhengorherichani ka arhiaspti:
–P'amojkpexaka, jíndeni jinguni jámbarini tanimu jurhia no t'irenhastia.
Ka ekani nómbema atini axajpentaska, indeksï xanhari jimbo chkéati, jimbokaksï máru iauani uératini jurhaska.
Ka imaksï arhispti: –¿Ka ixuchi nénasï t'irerpeaia, enga nónema irekaka?
Ka Jesusi kurhamarheaspti: –¿Andi kurhindajtsï namoni kámaxaki? Ka arhisptiksï: –Iúmu tsimani echakua.
Ka arhijpespti eska uaxakanhapiringa, ka kurhinda jupikatini, ka diósïmaiamukua arhintatini, ústatspespti ka imeri jurhengorherichani íntsaapaspti, ka imaksï íntspespti.
Ka ístuksï máru kuruchechani káaxapti, ka Jesusi újchakuraaspti, ka juramuspti eskajtuksï imantu intspepiringa.
Ka niáchanhantaspti anhani, ka pakarakataksï iúmu tsimani tsïkiata uiniri tánantaspti.
Ka témbeni irepeta (4000) isï t'irenhaspti. Tátsekua Jesusi axajpentaspti,
ka Jesusi imeri jurhengorhericha jinguni icharhutarhu jatantaspti, ka Dalmanuta uanondani isïksï niraspti.
Jimaksï niáraspti fariseuecha ka Jesusini jingunksï arhinharhikperani; arhisïremptiksï eska milagru ma exeraapiringa, eska xarhatapiringa eska Diósï axaspka, jimbokaksï ts'éjkuni uéksïrempka.
Jesusi k'éri ma k'arhanguntaspti ka uandaspti: “¿Andijtsïsï méntku milagru kurhajkorheni jaki? Sési jimboksïni arhixaka eskajtsï cha nóma milagru exeranhaaka.”
Ka kéndikukuaspti ka k'uanhatsentaspti icharhutarhu ka japundarhu parhimentaspti.
Jurhengorherichaksï mirikurhispti icharhutarhu t'irekua jatsirani, ka ma echukua kurhindajkuksï kámaxapti.
Jimajkani Jesusi arhiaspti: –Xéparini jáma je fariseuecheri ka~erodesicheri xarhiperakua jinguni.
Ka jurhengorherichaksï arhijperaspti eska ísï arhiaspka jimbokaksï t'irekua mirikurhispka jatsirani.
Ka Jesusi mítespti ambe engaksï arhijperani jápka ka arhiaspti: –¿Andijtsïsï kurhinda uandanheani jaki? ¿Útasïjtsï no jánhaskasïnki? ¿Andi xántsï chupejtsïski?
¿Andi nójtsï exexaki nájkirukajtsï eskani jaka? ¿Ka andi nójtsï kurhangusïnki nájkirukajtsï kurhani jaka? ¿Andi nójtsï míasïnki
engani iúmu echakua kurhinda jimbojkuni iumu míli t'irerpeka? ¿Nójtsï míasïnki namonijtsï tsïkiata uiniri tánantaspki pakarata? Ka imaksï arhispti: –Témbeni tsimani.
–Ka ekani iúmu tsimani kurhinda jimbojku, témbeni irepeta (4000) t'irerpepka ¿Namontsï tsïkiata uinirantaspki pakarata? Ka imaksï arhispti: –Iúmu tsimani.
Ka arhiaspti: –¿Andi útasïjtsï no úsïnki jánhaskani?
Engaksï Betsaida niárapka, Jesusiniksï pátenharhini ma pákuspti, ka kómarhisptiksï eska~p'ájtsïkupiringa ambakerantani.
Jesusi pátenharhini jupijkutini iretarhu petaataspti. Ka kuechenda atanharhikuspti eskuarhu, ka p'ájtsïkuspti ka kurhamarheni ¿Exexakiri?
Ka ima pátenharhi uénaspti exeni, ka uandaspti: –Exejpexaka, anhatapueni járhatichaksï xanharaxati.
Jesusi ménderu p'ánharhikuspti, ka pátenharhi, Jesusini exeni pakareraspti, ka sési eskantaspti, ka úspti iámendu ambe sési exeni.
Ka Jesusi axantaspti chénjembo, ka arhispti: –Ásï jáma k'uanhatsentani iretarhu, [ka ásï nemani jáma aianguni.]
Ísï tátsekua, Jesusi ka imeri jurhengorherichaksï niraspti ireta sapirhaticharhu isï, engaksï Sesarea Filipueri uanondani isï jaka. Ka xanhari jimbo kurhamarheaspti imeri jurhengorherichani: –¿Na uandanhaxaki, eskani néska?
Ka imaksï arhispti: –Uandasïndiksï máru eskari Juánu itsï atajtsïkpiriska, ka máteruechaksï uandasïndi eskari Eliasïska, ka máteruksï uandasïndi eskari Diósïri uandariska.
Ka Jesusi ménderu kurhamarheaspti –¿Ka cha néna uandasïnki? Ka Pédru arhispti: –T'úri Krístueska.
Ka Jesusi arhiaspti eskaksï no jámapiringa imani ambe uandantani.
Ka Jesusi uénaspti uandantani eska Acheti Uájpa kánekua nósesi nitamanchapiringa, ka eskaksï no xénchapringa k'érati tatecha,~níjtu táteri juramuticha, ka níjtu juramukua jurhentpiricha. Uandasïrempti eskaksï atapiringa uándikuni, ka eska tanimu jurhia jimbo tsíntapiringa.
Íni ambe aianguaxapti.~Ka Pédru támu páspti Jesusini xukani.
Ka Jesusi k'uanhatsentaspti, ka jurhengorherichani japarini, Pédruni xukaspti, ísï arhiparini: –¡Kéndikuchirini, Nóambakiti! T'úri no kurhangusïnga Diósïri ambe, parhakpeni anapu ambejkurisï exejka.
Tátsekua Jesusi tánpentaspti ka jurhengorheri jémbechantu uandajpantaaspti, ka arhiaspti: –Eka nema uéjka jucheti jurhengorherini, imeri eratsekuechani ka jánguechani mirikurhiaue, krúsini ichandikorhe ka chúxapuerini.
Jimboka ne enga tsípekuani patsakorhenhchajka, ima sánderu tsîtaati; Ka tsípekua andakorheati~ne enga jíndeni jimbo ka ambakiti aiangperakuani jimbo uarhiaka,
¿Andi embe marhuatspesïni iámu parhakpenini andakorheni, ka jini tsípekuani tsîtakorheni?
Ka ¿andi ma náxani jimbo~úsïni tsípekua piákorheni?
Jimboka, ekarini nema k'uratsenharhiska ísku jándichani japarini, ka k'amanharhintstichani japarini, ka jucheti aiangpekua jimbojtu k'uratsenharhiska, Acheti Uájpajtu k'uratsenharhiati jiájkani enga Tátjemberi t'íntskuani jukarini junguaka, ka enga ánjeli pímbinharhatichani jinguni junguaka.



Ka Jesusi arhiasptiteru: –Sési jimboksïnisï arhini jaka; chájtsï máru engajtsï ixu jaka, nótkijtsï uarhini jauaka, andajkorheakajtsï exeni Diósïri juramukuani enga uinhapekua jinguni janoni jauaka.
Kuímu jurhia tátsekua, Jesusi k'éri ma juátarhu niraspti, jimesï enga nóteru nema jámempka, ka pájtaaspti Pédruni, ka Santiaguni ka Juánuni. Ka enga niárapka, imaksï exexapti enga ménderueni jáxentapka.
Imeri xukuparhakua meremerejkuntaspti ka t'uput'upuxentani, eska iéstakua, ma parhakpeni ima sánderu urapespti.
Ka jurhengorherichaksï Eliasïni ka Moisesini exeaspti engaksï Jesusi jinguni uandontskurheni jápka.
Ka Pédru arhispti Jesusini: –Jurhentpiri, ¡séskuchi ixu jarhaska! Tanimu uapajtsïtakuachi úaka: ma chétiuati, máteru Moisesiriuati ka máteru Eliasïriuati.
Pédru no jánhaskasïrempti ambesï uandapirini, jimbokaksï chérakorhetixapka.
Ka ísku úndaspti xúmu andajtsïkueraani ka ópchakurhaaspti: ka xúmurhu uandakua ma kurhakorhespti, enga arhimpka: “I jucheti Uátsïtisti engani ji xáni xénhchka: kurhajcha je.”
Ka~mátirku, engaksï ménderu exepka, nóteru nema jámsïremptia, Jesusiterkusï jáptia.
Ka engaksï kétsemunguani jápkia, Jesusi arhiaspti eskaksï nótki nemani aiangupiringa imani ambe engaksï juátarhu exepka, eka Acheti Uájpa nótki tsíntani japiringa.
Ka imaksï patsakuspti,~k'óruksï kurhamarhperani pakaraspti, ambespki tsíntskua.
Ka kurhamarhesptiksï Jesusini: –¿Andiksïsï juramukua jurhentpiricha uandajki eska urheta Eliasï junguaka?
Ka ima arhiaspti: –Ísïsti, Eliasï urhepunguati, ka ambantskantaati. ¿Ka andisï jiájkani karakata arhijki eska Acheti Uájpa kánekua nósesi kánhaaka ka eska no xénhchanhani kánhaaka?
Ka jíksïni arhixaka eska Eliasï junguaskia, ka nósesiksï kántasti, ísï eska na karakata jaka eskaksï na kámapiringa.
Engaksï andarheantaapka máteru jurhengorherichani, uáni k'uiripu uirhipkurhatixapti, ka arhinhaskperaxaptiksï máru kararicha jinguni.
Ka engaksï Jesusini exepka, iámenduecha ísku pakareranhaspti, ka uiriasptiksï jájki íntskuni.
Ka Jesusi kurhamarheaspti: –¿Ambejtsïsï xáni arhinhaskperani jaki indecha jinguni?
Ka nema enga jima jápka arhispti: –Jurhentpiri, jucheti uátsïnikini juácheska enga no újka uandani, jimboka nósesi jásï espíritu incharhetixaka.
Enga p'íntka, perentskantasïndi; ka k'uruata uéchasïndi, ka sînichani kirisïmeantasïndi, ka chánchanhaxentasïndi. Ka kómu arhiaska chéti jurhengorherichani eskaksï petarhetantapiringa imani nósesi jásï espírituni, ka nóksï ústi.
Ka Jesusi arhiaspti: –¡No jakajkuticha! ¿Na jatini jamberi chánksïni jinguni jaua? ¿Na xánteruksïni tekantaa? Juáchejtsïni tumbini.
Ka engaksï na pérakupka, nósesi jásï espiritu Jesusini exerini uinhamu jupintaspti tumbini, ka ima tumbi kuarhatsespti~ka peretsentani k'uruata uéchaparini.
Ka Jesusi, tumbiri tátjembani kurhamarhespti: –¿Na jatini uénaski inde ísï jámani? Ka tátjemba arhispti: –Sapirintkia.
Ka sóntku méni uekastia uándikuni, méni chpírirhu k'uanijpasïndi~ka méni itsïrhu k'uanimasïndi. Ekari ambe újka néna jámani, p'amojkujtsïni sáni ka jarhoatajtsïni.
Ka Jesusi arhispti: –Ásïrini arhi: ekari ambe újka, arhini ¡Ne enga jakajkujka, iámendu ambe~úsïndi úkorheni eska na uékani jarhajka!
Ka tumbiri tátjemba uinhachaparini arhispti: –Ji jakajkusïnga ¡Ka jarhoatarini jakajkuni sánderu!
Enga Jesusi exepka eska uánenhantaxapkia, nósesi jásï espirituni xukaspti, arhiparini: –Nósesi jásï espiritu nunuxi ka kándi, juramuchexakakini eskari uérhentaaka tumbini ka ásteru méni jáma incharhentani.
Ka nósesi jásï espiritu ménderu tumbini p'íntaspti, ka uinhachaparini nósesi kántaspti nóna uérhentani, ka tumbi mirikurhitini pakaraspti, ka uandanhasïrempti eska uarhispkia.
Ka Jesusi jupijkuspti tumbini, ka jauatani; ka ima anhaxurhintaspti.
Ísï tátsekua, enga Jesusi k'umanchekuarhu niántapka, ka engaksï na jandiojku jápka, imeri jurhengorherichaksï kurhamarhespti: –¿Andisïni jucha no u xásï espirituni petarhetantani?
Ka Jesusi arhiaspti: –Imeni járhati nóambarhatichani, kómarhikua jimbojkusï újti kénditanhani.
Ka jima uératiniksï Galilea isï niraspti. Ka Jesusi no uéksïrempti eska mítekorhepiringa,
jimboka imeri jurhengorherichani jurhendapaaxapka. Ka arhiasïrempti: –Acheti Uájpa jupinhaati ka atanhaati uándikunhani ka tanimu jurhia jimbo tsíntaati.
Imaksï no kurhangusïrempti enga ima arhiani jápka, ka chésïremptiksï kurhamarheni.
Engaksï niárapka Kafarnaumi ka k'umanchekuarhuksï jarhania, Jesusi kurhamarheaspti: –¿Ambejtsïsï xáni arhijperapunguani jápi?
Ka imaksï ísku pakareraspti, jimbokaksï arhirperapantaxapka ne sánderu k'érispki
Jesusi uaxakaspti, ka iámendu jurhengorherichani uandajpaaspti (témbeni tsimani) ka arhiaspti: –Ima enga sánderu k'éri ambenhchajka, jatsiati sánderu sapichuentani ka iámenduechani marhuakuani.
Ka sapini ma ióarhispti ka terujkani péraspti, ka kamanharhitini arhiaspti:
–Ekajtsï jucheti jakangurhikuani jimbo jiókaska ma sapini, jíndentsïnisï jiókani jaka, ka engajtsïni jíndeni jiókaska, Tátentsï jiókaxaka, jimbokarini imasï axaka.
Juánu arhispti: –Jurhentpiri, achetini máchi exeska, enga chéti jakangurhikua jimbo nóambakitichani petarhpeantaani jápka, ka nóteruchi jiáretaxapka jimboka no juchantsïni jinguni jámsïnga.
Ka Jesusi arhiaspti: –Ásï jáma je no jiáretani, jimboka nónema~úaka Diósïri uinhapekuani jucheti jakangurhikua jimbo úrani, ka tátsekuarini nósesi uandatseni jarhania.
Ima engajtsïni no ójkutajka juchantsïni jingunistiksï.
Diósï, maiamuantauati imechani engaksïni chánksïni itsï intsïmbeaka, jimbokajtsï Krístueriska, sési jimboksïni arhixaka eskaksï ima no tsîtaaka intsïmperatani.
“Eka nema terungutaraska sapini ma engarini jakajkujka, sánderu sésipirindi eska k'énharhi ma tsakapu urhuratarakua jójchakunhapiringa ka japundarhu k'uanimanhani.
Ekakini chéti jájki nósesi jásï ambe niátani terungutaraska, kachujku; sánderu sésiuati eskari tokojkutini inchaaka tsípekuarhu, ka nóri chpírirhu k'uanijpanhani tsimani jájki jukarini, jima enga nómeni pójpejka,
[jima engaksï ‘karhasïcha nómeni uarhijka, ka níjtu chpíri pójpeni.’]
Ekakini chéti jantsiri terungutaraska, kachujta; sánderu sésiuati tokojtatini inchani tsípekuarhu, ka nóri tsimani jantsirichani jukaarini chpírirhu k'uanijpanhani, jima enga nómeni pójpejka,
[jima engaksï ‘karhasïcha nómeni uarhijka, ka níjtu chpíri pójpeni.’]
Ekakini chéti éskua nósesi ambe úni terungutaraska, p'itanharhi; sánderu sésiuati engari ma éskua jinguntku inchaaka tsípekuarhu, ka nóri chpírirhu k'uanijpanhani tsimani erhakua éskua jinguni,
jima engaksï karhasïcha nómeni uarhijka, ka níjtu chpíri pójpeni.
Chájtsï etukua ka chpíri jimbo pímbinhajkunhantaaka.
“Etukua ambakiti ambesti; ka ¿ambe jinguniterujtsï ásperaa, enga etukua tsîjpeska? patsakorhe je etukua, ka sési arhijperaparini irekani ja je.”



Ísï tátsekua, Jesusi Kafarnaumi uéakuntaspti ka Judea isï niraspti, ka iurhekuarhu parhikutini. Jimajtu uánekua tángorhenhantaspti, ka ima ménderu uénaspti jurhentpeni.
Máruksï fariseuecha andarheraspti, ka ts'éjkukuekaniksï arisï kurhamarhespti, ¿sésiski o nósesiski nema témbani jurajkuni?
Ka Jesusi arhiaspti: –¿Andi Moisesiksïni néna juramucheski?
Ka imaksï arhispti: –Moisesi sésekua íntspesti, eska karakata ma úkuparini úaka uarhiti jurajkunhani.
Jimajkani Jesusi arhiaspti: –Moisesiksïni chári inchandimekua jimbosï~indeni juramukuani íntskupti.
Uénani jámani no ísïspti, ‘Tata K'uerajpiri márku kueraaspti tatakani ka nanakani,
jimbosï tataka, tátjembani ka amambani jurajkuati ka témba jinguniuatia,
ka tsimarheniksï májkuentaatia.’ Ka ísï jimboksï nóteru tsimaniuatia, máterkuksï úkorhentaatia.
Ka jimbo,~enga xáni ambe Diósï kúndaka ásï nema parhakpeni anapu jurajkutarpe.
Ka engaksï k'umanchekuarhu niántapka, jurhengorherichaksï ménderu jurajperakueri ambe kurhamarhespti.
Ka Jesusi arhiaspti: –Ne enga jurajkuaka imeri uarhitini ka máteru jinguni tembuchantani, ísku jándikuxati imani enga urheta témbepka;
ka eka uarhiti jurajkuska uámbani ka máteru jinguni uambuchantani, imajtu májkueni ísku jándixati.
Jesusiniksï sapichani máru újchakuraani pákuaspti; ka jurhengorherichaksï xukajpesïrempti.
Enga Jesusi exeapka eskaksï xukaaxapka, ikiatintku arhiaspti jurhengorherichani: –Jurajkua je sapichani, ásï p'íngua je engajtsïni andarherajka, jimboka Diósïri juramukua imecheriska engaksï indeni járhaka.
Sési jimboksïni arhisïnga eska, ne enga Diósïri juramukuani no ísï mintsikajka eska sapi ma, eska ima no inchaaka Diósïri juramukuarhu.
Ka kamanharhiaspti sapichani, ka p'ájtsïkuaparini újchakuraaspti.
Enga Jesusi ménderu xanhari jatantani jámempkia, acheti ma uiriaparini niáraspti ka tinguixurhikuspti ka kurhamarheni: –Ambakiti jurhentpiri, ¿néna jámaa? Ji uéksïnga méntku isï tsípekua jatsini.
Ka Jesusi arhispti: –¿Andirinisï arhijki eskani ji ambakitiska? Diósïjkusï ambakititi.
Mítetixakaria juramukuechani: ‘Ásï uándikpe, ásï ísku jándi úkorhe, ásï sïpatspe, ásï chkuándiratspe ka~ásï ámeratpe; ka janhanharhi chéti táteni ka chéti nándeni.’
Ka acheti arhispti: –Jurhentpiri, sapirintkisïni uénaka indeni ambe ísï jámani.
Ka Jesusi p'amojkuparini eratespti ka arhini: –Ma ambeterkuri no ísï jámaxaka: Níntsï, ka chéti jatsikorhekuani atarantsï, ka tumina no jatsikorherichani íntsaa. Ísïri jámani jatsikorhekuani auandarhu káneraaka. Ka~ísï k'órurini juia chúxapuni.
Ka ima acheti ísï kurharini, nósesi p'ikuarherapantaspti; ka mískorhepantaspti, jimboka kánekua jatsikorherispka.
Ka Jesusi k'uiripuni eraspti ka jurhengorherichani arhiaspti: –¡Kánekua úkua jukaati eska jatsikorheri ma Diósïri juramukuarhu inchaaka!
Ka jurhengorherichaksï ísï kurhajchatini eratsentani pakareraspti, ka Jesusi ménderu uéntaspti arhiani: Jucheti uátsïcha, ¡kánekua úkua jukasti Diósïri juramukuarhu inchani!
Kameiu, p'ikukueri p'orhojchakuarhu ma, sánderu sóntku parhijchakuati, eska jatsikorheri ma, Diósïri juramukuarhu inchani.
Ka imaksï sánderu ísku pakareraspti, ka kurhamarhperasïremptiksï: –¿Ka néjkusï p'ímutanhantaia andi?
Jesusi erateaspti ka arhiani: –Nónema úati jandiojku p'ímutakorhentani, Diósïjkusï újti, jimboka ima iámendu ambe úsïnga.
Ka Pédru arhispti: –Jucha iámu jatsikorhekua jurajkuska, t'úngeni uékani chúxapani.
Ka Jesusi uandaspti: –Sésiksïnisï arhijka, ne engarini chúxapaaka ka ambakiti aiangpekuani jakajkuni, ka jurajkuani erachichani o pirenchichani, nándeni o táteni, o uájpechani, k'umanchekuani o echerichani ambe;
Iásï íni tsípekua jimbo, iúmu ekuatse sánderu uánekua erachichani ka pirenchichani, nándechani ka uájpechani ka k'umanchekuechani ka echerichani íntsïnhauati; ka ístu jupinhani kánhaati ka enga uarhikua niáranchaaka, tsípekua méntkisï anapu intsïnhaati.
Ka uánekua ima engaksï iásï k'éri ambeka, tátsekuaksï ísku nemeuati, ka uánekua engaksï iásï nómbemeka, tátsekuaksï sánderu k'éri ambeuati.
Engaksï Jerusaleni karhamani jápka, Jesusi jurhengorherichani urhekupaaxapti. Ka ima engaksï tátsepani jápka, chépaxaptiksï. Jesusi ménderu ióarhiaspti témbeni tsimani jurhengorherichani, ka imechantku aianguaspti eska ísï úkorhenchapiringa:
“Kurha je, Jerusalenichi niraxaka, jima Acheti Uájpa jupinhaati ka tátecheri urhejtsïkurichani, ka juramukua jurhentpirichani jinguni pánhaati, ka imaksï uérakua anapuechani pákuati ka uándikutarkonksï.
Jimaksï teresmarhuati ka t'úanharhikuatiksï ka ataatiksï ka uándikuatiksï; ka ima tanimu jurhia~jimbo tsíntaati.”
Santiagu ka Juánu, Sebedeu uájpecha, andarherasptiksï Jesusini ka arhisptiksï: –Jurhentpiri, kóndejtsïni engaksïni kurhacheni jaka.
Ka Jesusi kurhamarheaspti: –¿Ambejtsïsï kurhajkorhnei jaki?
Ka imaksï arhispti: –Íntskujtsïni jurhimbekua eskaksïni jucha uaxandaaka, ma chéti jurhijkandani ka máteru chéti uikixkandani, jiájkani~ekari na t'íntskua jinguni juramuni jauakia.
Ka Jesusi arhiaspti: –Nójtsï míteska ambejtsïsï kurhajkorheni jaki. ¿Andi úajtsï chájtu májkueni k'ameri itsïmani eskani ji? ¿Ka andi úajtsï chájtu uérakuni imeni jásï ts'éjperata eskani ji na ts'éjkunhaaka?
Ka imaksï arhispti: –Jucha úaka. Ka Jesusi arhiaspti: –Sési jimboksïni arhixaka, eskajtsï chajtu k'ameri itsïmaaka, ka nósesijtsï kánhaaka májkueni eskani ji.
K'óru no jucheti jimbo jarhasti jucheti jurhijkandani o uikixkandani uaxastpeni, jimbokaksï míndaka jarhaskia, ima engaksï jima uaxakaaka.
Ka máteru témbeni jurhengorherichaksï Santiaguni ka Juánuni ikiakuaspti, engaksï ísï kurhajchaapka.
Ka Jesusi uandajpaaspti, ka arhiaspti: –Eskajtsï na mítpeka, máruksï juramuticha kurhunhekua jinguni juramutspesïndi, ka máruksï k'éri p'ikuarherasïndi ka juramukuanksï nósesi úrasïndi.
Ka chánksïni jinguni no ísïuati.~Ne enga cha jinguni uékaaka k'érini, urheta máteruechani marhuakuauati.
Ka~ne enga cha jinguni uékaaka k'érini, jatsiati eska iámenduechani marhuakuauaka.
Jimboka Acheti Uájpa~marhuatspenisï juka, ka imeri tsípekua jimbo uánekua p'ímutantaanisï juti; ka no eska marhuamenhaaka.
Engaksï Jeriko niárapka. Ka tátsekuaksï uéakuntani, Jesusi jurhengorheri jémbechani jinguni niraxapti ka uánekuaksï chúxapaaxapti. Ka Timeo uájpa xanharu uaxaruspti, enga Bartimeo arhinhajka, enga pátenharhika ka no jatsikorherini.
Enga kurhapka eska Jesusi Nasareti anapu jimesï nitamaxapka, uinhachaspti, arhini: –¡Jesusi, Dabidi Uájpa! ¡P'amojkurini!
Ka uánekuaksï xukasïrempti eska pínasku japiringa, ka ima sánderu nósesi uinhachasïrempti mintsitani: –¡Dabidi Uájpa! ¡P'amojkurini!
Ka jiájkani k'óru Jesusi anhaxurhispti, ka uandaspti: –Arhi je eska juuaka. Ka pátenharhinksï~ióarhispti: –Jauara; uandajpaxatikini.
Ka pátenharhi sóntku jauraspti ka k'uanikuspti chereparhani enga kángorheni jápka, ka ma jimbojku méntku Jesusini andarhereraspti.
Ka Jesusi kurhamarhespti: –¿Ambekinisï marhuachea? Ka pátenharhi arhispti: –Jurhentpiri, uéksïnga éskantani.
Ka Jesusi arhispti: –Chéti jakajkukua jimbori éskantaskia, níia níntani. Ka pátenharhi éskantapaspti, ka chúxapaspti Jesusini.



Engaksï Jerusaleni andaparhakuerani japkia, Betfage ka Betaniaksï niáraxapti, Olibusï juátarhu isï, jima uératini Jesusi axaaspti tsimani jurhengorheri jémbechani,
íni uandakua jinguni: –Ni je amani iretarhu engajtsï eraani jaka, ka ekajtsï na niárajka, ch'anchakini májtsï jima xéaka enga nótki nema jatajka, jima jótakata jauati. Kuerata je ka juáchejtsïni.
Engaksïni nema kurhamarheska. ¿Andijtsïsï kueratani jaki? Arhiakajtsï eska Acha úraaka, ka eska sóntku juánguaka.
Imaksï niraspti, ka ch'anchakinksï xéntaspti,~enga xanharu k'umanchekuarhu jamukutini jótakata jápka, ka kueratasptiksï.
Ka máru engaksï jima jápka kurhamarheasptiksï: –¿Ambejtsï úsïnki? ¿Andijtsïsï ch'anchakini kueratani jaki?
Ka imaksï ísï arhiaspti eska Jesusi na arhistakuapka; ka jurajkukuasptiksïia.
Imecheri sununda ambeksï tatsuparhakuaspti, ka Jesusiniksï pákuspti, ka ima jataspti.
Xanhari jimboksï uánekua sunundechani ambe, ka pímu tatsuntskarakusïrempti engaksï juátarhu isï p'ikupka.
Ka iámendu engaksï xáni urhepakuempka ka chúxapanksï, uinhamuksï mintsitapasïrempti: –¡K'uájpetsïni! ¡T'u újchakurakata, engari Acheri juramukua jimbo jurhani jaka!
¡Újchakurakatesti juramukua enga janoni jaka, juchari Táte Dabiri juramukua! ¡K'uájpejtsïni auandarhu uératini!
Jesusi Jerusaleni inchaakuspti, ka tiósïo niraspti. Ka iámendu ambe exespti, ka tátsekua imeri témbeni tsimani jurhengorhericha jinguni Betania niraspti, jimboka chúrexapkia.
Ka pauandekua, engaksï uéakuntani jápka Betania, Jesusi úndaspti k'arhimani.
Ka iauani jatini exespti jígusïri anhatapuni ma enga xuxunhaxkurhipka, ka andarheraspti erarhutani nándika jukapka jígusï, ka chkúrhichantku erarhutaaspti, jimboka nótki jígusï jukakuespka.
Ka xukajchaspti jígusïni, arhispti: –¡Ásteru méni anhe chéti amanhejchakua! Ka imeri jurhengorherichaksï kurhaspti.
Tátsekuaksï Jerusaleni niáraspti, ka Jesusi tiósïo inchaspti ka petantaaspti imechani engaksï jima atarantani ka piáni jápka. Ka imechani engaksï tumina mójtakutspeni jápka, kéjpatarakua xerekuantaaspti, ka imechantu májkueni káspti engaksï jipunhichani atarantaani jápka;
Ka nónemani jiáretasïrempti eska tiósïo ísï parhikutarapiringa atarantskua.
Ka jurhentpeni uénaspti uandaparini: –Karakatarhu arhisïndi: ‘Jucheti k'umanchekua iámendu iretecheri kómarhijpetarakuesti.’ Ka chájtsï kuárhukujpiticheri irekua úntaskia.
Engaksï tátecheri juramuticha ka juramukua jurhentpiricha íni ambe kurhapka, uénasptiksï jirinhakuntani nénaksï atapirini uándikuni Jesusini, jimbokaksï chérhesïrempka enga imeri jurhentperakua jimbo iámenduecha ísku pakaranhempka.
Enga na chúreni jápkia, Jesusi uéakuntaspti iretarhu imeri jurhengorhericha jinguni.
Pauandekuaksï ménderu jígusïrhu isï nitamaspti, ka exesptiksï eska iámu k'arhispkia.
Ka Pédru, miántaspti Jesusi néna enga uandapka, ka arhispti: –Jurhentpiri exe, k'arhistia jígusï engari nósesi arhipka.
Ka Jesusi arhispti: –Mintsika je Diósïni.
Jíksïni~jurhimbitkusï arhini jaka eska, eka nema~indeni juátani arhiaka: ‘¡Kéndikorhe ka japundarhu uekame!’, arhini Ka~eka jakajkuparini ka nósani tsimanitsimanheaparini, jakajkuparini ísï eratseaka, ísï úkorheati.
Jimboksïnisï arhini jaka eska iámendu ambe engajtsï kómarhijpekorheni jauaka, mintsika je eskajtsï intsïnhaskia, ka intsïnhaakajtsï.
Ka ásï nemani jatanhekutini uandamukukorhe je, ekajtsï nemani jatanhekutini jaka, púakuntsï je, ka chári Táte enga auandarhu jaka, imajtuksïni májkueni púachentaati chári k'amanharhintskuechani.
[Jimboka ekajtsï cha no púatspentaska, chánksïntuksïni Táte enga auandarhu jaka no puáchentaati chári k'amanharhintskuechani.]
Tátsekuaksï ménderu Jerusaleni niántaspti. Ka enga Jesusi tiósïo isï jámani jápka, tátecheri juramuticha, ka juramukua jurhentpiricha ka k'érati tatechaksï andarheraspti
ka kurhamarhenksï: –¿Náki juramukua jimbori ísï ambe úxaki? ¿Nékini íntskuski juramukua indeni ambe úni?
Ka Jesusi arhiaspti: –Jíjtuksïni kurhamarheaka ambe ma: arhijtsïni je, ka jíjtuksïni arhiaka náki juramukua jimbo íni ambe úxaki.
¿Ne axaspki Juánu itsï atajtsïkpirini? ¿Diósï, o parhakpeni anapuecha?
Ka imaksï arhinhaskperaspti: “Engachi arhiska eska Diósï axaspka, arhiatijtsïni, ka: ¿Andijtsïsï no jakajkukupkia?
¿Ka nénachisï arhia eskaksï parhakpeni anapuecha axaspka?” Ísïksï arhispti jimbokaksï k'uiripuni chérhesïrempka,~ka jimboka mítekata jarhaspka eska Juánu Diósïri uandarispka.
Ka ísï jimboksïsï arhipti: –Nóchi míteska. Ka Jesusi arhiaspti: –Jíjtuchkaksïni no arhiakia náki juramukua jimbo íni ambe úxaki.



Jesusi uénaspti terukutantskuechani jimbo arhijtsïkuani, ka arhiaspti: “Acheti ma úva ikaraspti, ka uatsotaspti; ka kuákua ma úspti~jima enga úva tsitaranhapiringa, ka iótati ma kuaritarakua úspti enga úempka iápuru isï erajpatarani, tátsekua tarherichani máru kuánetaaspti echerini enga úva ikarakata jápka, ka uéakuspti.
Ka enga na niárapka jurhiata, imeri jántspirini ma~axaspti tarherichani andakua kurhakuantaani.
Ka imaksï jupikaspti, ka atasptiksï, ka ískuksï axantaspti.
Ka acheti úva ikarati máteru jántspirini axaspti, ka indeniksï arhajtsïkuspti, ka nósesi arhisptiksï.
Máteru axaspti, ka indeniksï ataspti uándikuni. Tátsekua Uánekuateru axaaspti; máruksï ísku ataaspti, ka máruksï ataaspti uándikuani.
“Máterkuni nótki axaxapti: Uájpani, enga ima xáni xénhchempka. Ka k'amarani jámani imani axaspti, ísï eratseparini: ‘Jucheti uátsïni k'óruksï janhanharhiati.’
Ka tarherichaksï arhijperaspti: ‘Iámendu ambe i jurajkumenhaati; ju je uándikuni ka iámu ambechi jucha jurajkumenhaaka.’
Ka ísï jámani, jupikasptiksï, ka uándikusptiksï, ka k'uanitamantasptiksï.
“¿Cha néna arhijki eska jámaaka ima acheti enga úva ikaratika?~Niántatini tarherichani atauati uándikuani, ka echerini enga úva ikarakata jaka máteruechani íntsauati.
“¿Andi nójtsï~méni arhitaskil karakatani? Jima enga arhijka: ‘Ima tsakapu engaksï k'umanchekua úricha no jaiapanhentaka, iásï tsumbindikua kasïperakuarhu jatsikunhastia.
Ka íni ambe Diósï ísï ústi, ka ísku pakareratixachi.’ ”
Jimajkaniksï Jesusini jupikani uékaspti,~jimbokaksï p'íkukorhetaspka eska imechanisï arhiani jápka. Ka nóksï tekaaspti jimbokaksï chérhpespka, ískuksï jarharentasptiksï ka níntaniksï.
Tátsekuaksï Jesusini máru fariseuechani axakuaspti ka erodesiri eratsekua chúngumatichani, uandakua p'itachakuniksï uékani engaksï jimbo úpiringa k'amanharhirantani.
Ka niaratinksï arhispti: –Jurhentpiri, míteskachi eskari imani ambe uandasïnga enga ísïka, náuejkiri ménderueni uandamenhantani, jimbokari t'u nónemani sési pakarakuxamka. T'úri sési jimbo jurhentpesïnga Diósïri xanhari.~Ka arhijtsïni sáni: ¿Sési jarhaski eskani jucha maiampeaka engajtsïni Roma anapu juramuticha kurhachejka? ¿Íntspeachi~ochi ua no íntspeni?
Jesusi p'ikuarhetsespti imecheri uandakuechani eskaksï ískusï ísï arhini jápka, eskaksï ts'éjkunisï uékempka, ka arhiaspti: –¿Andijtsïnisï ts'éjkuni uéjki? Exerajtsïni je ma taiakata.
Íntskusptiksï ma, ka Jesusi kurhamarheaspti: –¿Nésï ixu jukanhari ka nériski i karakata enga ixu jukanharhika? Ka arhisptiksï: –Sésariri.
Ka Jesusi arhiaspti: –Sésarini íntsku je, ambe enga Sésaririka; ka Diósïni íntsku je, ambe enga Diósïrika. Imaksï ísku pakareraspti engaksï ísï arhinhapka.
Tátsekuaksï Jesusini saduseuecha máru andarheraspti, engaksï ima engaksï uandajka eskaksï uarhiricha no tsíntasïnga; ka arhisptiksï:
–Jurhentpiri, Moisesijtsïni karakata jimbo jurhengaua jurajkuchcesti, enga arhijka eska enga acheti ma uarhiaka ka témbani nóma uájpani jurajkukuni, eska erachi jemba jatsiaka uarhiti tsîndini tembuntani, ka erachi jémbani sïrukua jurajkukuni.
Ka jarhasptiksï ma xanhari, iúmu tsimani erachicha, ka ima enga urhetipka tembuchaspti, ka uarhispti ka nóma uájpani jurajkuni.
Ka uarhiriri erachi enga chúxapempka tembuntaspti uarhiti tsîndini ka imajtu uarhispti ka no ma uájpani jurajkukuni. Ka méntkueni jámaspti tanimu úni jámani,
ka méntkueniksï k'amandespti iúmu tsimani erachicha; ka nónema sapini jurajkuspti. Ísï tátsekua uarhitijtu uarhispti.
Ka néna jámaia tsíntskuarhu, ¿Andi ima uarhiti néri tembentaia? Engaksï iúmu tsimani erachicha tembupka?
Ka Jesusi arhiaspti: –Támisïjtsï uandantaxaka, nójtsï sési arhitaska ka Diósïri juramukuantujtsï~no sési míteska.
Engaksï uarhiricha tsíntaaka, nóteru tembuchanhaatia, jimboka Diósïri ánjelini járhanhantaaka, engaksï auandarhu jaka.
Ka inde uarhiricheri tsíntskueri ambe, ¿Andi nójtsï méni arhintaski Moisesiri karakatarhu? Enga tsïtunirhu Diósï arhipka: ‘Ji Abraamiri, ka Isaakiri, ka Jakobueri Diósïska.’
Ima tsípiticheri Diósïsti, no uarhiricheri. Chájtsï kánekua támu isï jámaxaka.
Ka juramukua jurhentpiri ma jima andarheraspti enga kurhajchaapka ka kurhanguntani eska Jesusi sési arhiaspka, ka~Jesusini kurhamarhespti: –Iámendu juramukuecha jinguni ¿náki sánderu k'ériski?
Ka Jesusi arhispti: –Aristi sánderu k'éri: ‘Kurha Israeli: Juchari Acha Diósï, májku Achesti;
chéti Acha Diósïni mintsita jinguni xénhcha, jángua jinguni, eratsekua jinguni ka iámendu chéti uinhapekua jinguni xénhcha.’
Ka máteru jarhasti enga arhijka: ‘Máteruni~ísï xénhcha eskari t'u na xénhchakorhejka.’ Ka nóteru ma juramukua jarhasti~enga sánderu k'érika.
Ka ima juramukua jurhentpiri arhispti: –Sési~uandaska jurhentpiri, ísïsti eskari na uandajka: eska májkueska Diósï, ka eska nóteru ma jarhaska.
Ka eska uétarhesïnga Diósïni mintsita jinguni xénhchani ka eratsekua jinguni ka iámendu uinhapekua jinguni xénhchani; ka eskari máteru nemani~ísï xénhchaaka eskari na xénhchakorhejka, inde ambe sánderu jukaparhakuesti eska kéjtsïtakua ambe ka eska ima ambe enga Diósïni aiakuparini kurhiranhajka.
Enga Jesusi exepka eska juramukua jurhentpiri sési eratsentaparini mókukuspka, arhispti: –Andarheraxakari Diósïri juramukuani. Ka nóteru nema tekaaspti sánderu ambe kurhamarheni.
Enga Jesusi tiósïo jurhentpeni jápka, arisï kurhamarhpespti: –¿Andiksïsï juramukua jurhentpiricha uandajki eska Krístu Dabidiri sïrukueska?
Ka Dabidintu Espiritu Sántu ísï uandaraspka: ‘Acha arhispti jucheti Tátani: Axu t'irerkandani uaxaka, engakini jamberi chéti ikiatspirichani jatandutarantauaka.’
¿Nénajtu Dabidi uájpeua? Nájki Dabidijtu Táte erataparini uandajpajki andi? Uánekuaksï tsípekua jinguni kurhajchaxapti Jesusini.
Ka Jesusi jurhentpeparini uandasïrempti: “Xéparini je juramukua jurhentpirichani jinguni, jimbokaksï takusï iórhati ambe xukuparhanchasïnga, ka uéksïndiksï eskaksï kópekuarhu~sési uandajpanhaaka.
Tángorhekuecharhu~ka jimesï enga t'irekua ambe jauaka, jángorhesïndi k'érikuarhu uaxakani;
ka uarhiti tsîndichanksï iámendu ambe euakorheasïndi, ka nónentanksï uékantku ióni uandatsekorhesïndi. Imaksï sánderu maiampetaranhantaati.”
Tátsekua Jesusi jima erangurhini uaxakaspti enga tumina jatsirakua jápka, ka jima uératini exexapti na enga xáni tumina jatsiranhempka, ka jatsikorherichaksï uánhachani jatsirasïrempti.
Ka uarhiti tsîndi nómbe jatsikorheri ma niáraspti, ka tsimani sapirhati taiakatajku jatsiraspti, enga no káni jukaparhakuepka.
Jesusi ióarhiaspti imeri jurhengorherichani, ka arhiaspti: –Sési jimboksïni arhixaka eska inde uarhiti tsîndi, nándi no jatsikorhe, eska sánderu kánekua tumina jatsiraska eska iámendu imecha engaksï uánhachani jatsiraka;
jimbokaksï iámenduecha pakajkukatajkusï jatsiraka, ka inde uarhiti no jatsikorheri iámu jatsirasti~enga nitamakorherapiringa.



Enga Jesusi tiósïo uéntapka, jurhengorheri ma arhispti: –¡Jurhentpiri, exea xáni k'érati tsakapuechani~ka xáni k'érati k'umanchekuecha!
Ka Jesusi arhispti: –¿K'érastiksï ano k'umanchekuecha? Ka iámenduksï xerendurhinhantaati, méntku nóma erhakua tsakapu máterurhu píjtsïkutini pakaraati.
Tátsekuaksï Olibusï juátarhu niraspti, enga tiósïo erangurhini jaka. Ka Jesusi uaxakaspti, ka Pédru ka Santiagu ka Juánu ka Andresï sïpatekuarhkuksï kurhamarhespti:
–Aiangujtsïni. ¿Andi i ambe na jatini ísï úkorhea? ¿ka ambe jimbochi jánhaskaa eska ísï úkorheni jámaakia?
Ka Jesusi arhiaspti: “Xéparinijtsï jámaaka ásïksïni nema tandojche.
Jimbokaksï uánekua juuaka jucheti jakangurhikua uandaparini ka arhiatiksïni: ‘Jíska’ arhini ka uánekuaksï tandojchpeati.
Ásï che je engajtsï míteska eska iápuru k'érati uarhiperata úkorhexaka. Ísï jatsisti eska úkorheaka, k'óru nótki k'amakurhixamti.
Jimboka uarhiperanhaaka ka ístuksï jupiperaati k'éri ireta, máteru k'éri iretani jinguni; ka uápuru isï jencheati, ka kánekua k'arhimakua japoati. Indeni jimbo xarharaati eska uénaskia p'amekua, eska uarhiti na uénajka k'uparhata p'amerani.
“Cha jinguntku ja je k'óru: Jimbokajtsï tángorhentskuarhu, ka ístu k'umanchekua tángorhentskuarhu pánhaaka ka nósesijtsï kánhaaka atanhani. Ka jucheti jimbojtsï juramuti sapirhati ka juramuti k'ératichani jinguni pánhaaka, ka jimajtsï imechani jucheti ambe aianguauaka.
Jimboka k'uanisïnga eska urheta iámendu iretecharhu uandanhantaaka ambakiti aiangperakua.
Engajtsï jupinhaaka, ásï uandanhea je ambejtsïsï~uandaa juramutichani japarini. Jimajtsï jánhastanhaaka ambe engajtsï uandaaka, jimbokajtsï no chasï uandani jauaka, Espiritu Sántusï uandaati.
Uarhikuarhu pájperanhaati erachicha ka tátjembajtu uájpani uarhikuarhu péraati; ka sapichaksï tátjembani ka amambani anhaxurhikuauati ka atauatiksï uándikuani.
Jucheti jimboksïni iápuru ikimchaati, k'óru ima enga no kuatantaaka jakajkuni jarhani, p'ímutanhantaati.
“Engajtsï exeaka nósesi jásï kéjtsïtakua jima kéjtsïtanhani janhani enga no kéjtsïtakueka –Cha engajtsï arhintani jaka kurhandira je–,~ekajtsï Judea jauaka, sóntku sïpakorhe je, juátecharhu karhanharhiku je sïpakorheni;
engajtsï k'umanchekuarhu karhakua jámani jauaka, ásï kétsentsï je inchantani ambe petakorheni;
ka ima enga tarheni jauaka, ásï~jamberi k'uanhatsente chereparhakua p'íntani.
¡Kánekuaksï nósesi nitamanchaati uarhiticha engaksï sapini erokorheni jauaka,~o engaksï charhakuni etsukua íntskuni jauaka!
Kómarhi je Diósïni eska i ambe no jiájkani úkorheaka enga iéstani jarhajka,
jimboka~kánekua nósesi jánhaskorheaka, enga kueraajperakuarhu uératintki nómeni xanhaskorheka, ka enga nóteru méni ísï jánhaskorheaka.
Enga Acha no sóntku nitamatarapiringa xásï ambe, iémendu uarhinhapirindi; enga úka, no ióni~xanhaskorheati jimboka Diósï kuájchakuauaka imechani enga erakuatini jakaia.
“Ka engaksïni nema arhiska: ‘Exe je, ixu jarhasti Krístu’ o ‘Exe je, jimini jarhasti’, ásï jáma je jakajkukuni.
Jimbokaksï juuaka~Krístu eratakorhecha~ka Diósïri uandari eratakorhecha; ka mámaru ambeksï xarhataparini tandojchpeati ka milagruechanksï jimbojtu tandojchpeati, ka jámaatiksï Diósïri erakukatechani jamberi tandojchaani.
¡Xéparini jáma je! Aianguskaksïnia ambe enga jurhani jaka.
“Enga na nitamaakia nósesi jásï ambe, tata jurhiata pájpapakanharhiati, ka nana kutsï nóteru t'íntskaati,
auandarhu uératinksï jóskuecha uekorheati, ka auandarhu anapu uinhapekuechaksï xamatakorheati.
Jiájkantsï exeaka eska Acha Uájpa kánekua uinhapekua ka t'íntskua jinguni xúmurhu kétseaka.
Ka imeri ánjelichani axauati t'ápuru isï eraparini anapu erakukatechani tánantaani, náni enga jamberi parhakpeni k'amarhujka ka nani enga auanda k'amarhujka.
“Jurhengorhe je enga igusï jámka:~Enga tsikixkurhintani jarhajkia, imani jimbochi jánhaskasïnga eska emenda janonguaxakaia.
Ka~chájtu engajtsï exeaka eska inde ambe úkorheni jauakia, indeni jimbo míte je eska Acha Uajpa chéni anhamukuskia.
Jíksïni sési jimbo arhisïnga, eskaksï iásï anapuecha irekani jauaka útasï, enga inde ambe úkorheaka.
Auanda ka echeri nóteru k'ámakurhiati, k'óru jucheti uandakuechaksï méntkisïuati.
“Enga úka, nónema mítesti káni, ka na jatini, níksï ánhjelicha auandarhu míte, níjtu Diósï Uájpa míte, Tátejkusï míteti.
“Cha, ísï jimbo tsínharhitini ja je, jimbokajtsï no míteska na jatini ísï jánhaskorhea.
Cha májkueni jáma je eska nema enga iauani iretarhu nirani jámani jéndajka imeri jántspirichani, eskaksï k'umanchekua patsakuaka, ka táchani úkua jurajkukuasïndi, ka mítatini juramukusïndi eska kuáni jauaka.
Chájtu ísï tsínharhitini ja je, jimbokajtsï no míteska káni jungua k'umanchekuarhu anapu tata, inchatiru isï, terujkani chúrekua isï, sïuajpentku isï o xárhentku isï;
ásï ima andajpatante ka cha k'uíni jarhani.
Ka indeni ambe engaksïni chánksïni arhini jaka, iámenduechanisïni arhiani jaka: ¡Tsínharhitini ja je!”



Páskueri k'uínchekua andamutani, enga tsimani jurhiaterku kueratani jápka, enga k'urhinda no xarhipiti jukari anhajka. Tátecheri juramuticha ka juramukua jurhentpirichaksï jirinhakuntaxapti nénaksï jupikapirini Jesusini ka sési arhiparinksï atani uándikuni.
Ka máruksï uandasïrempti: –K'uínchikuarhu nómbe, jimboka ireta nósesi jámaaka uandakorheni.
Jesusi Betania niraspti, Simonio~xúta jukarikua jimbo mítenhapka. Ka enga t'irekua p'ijtsïtakuarhu uaxandapka, uarhiti ma niáraspti, tsúntsurhu ma p'untsumekua uiniratini enga kánekua jukaparhakuepka. Kakaspti tsúntsuni ka p'untsumekua Jesusini atajtsïkuspti.
Ka máru enga jima janhapka ikiasptiksï ka ísïksï arhijperaspti: –¿Andisï p'untsumekua ísku ambendarhea?
Sáno ma uéxurhiniri ánchekorheta jimini nirasti, sánderu sésipirindi enga ataranhantapiringa ka tumina no jatsikorherichani íntsïaani. Ka uarhitinksï arhindikperaparini arhinhchaxapti.
Ka Jesusi arhiaspti: –Jurajku je. ¿Nójtsï exesïni eskarini sési ambesï úcheka?
No jatsikorherichantsï~úaka jarhoatani jarhani, jimbokajtsï méntkisï chánksïni jinguni jatsiauaka, ka na engajtsï jatini uékaaka úakajtsï jarhuataani; ka jíndentsïni no méntkisï cha jinguni jámani jauaka.
I uarhiti jarhojpestia enga xántku inde úka: p'untsumekuarini atarhentastia engani~jatsinhantani jámani atarhenhantapiringa.
Sési jimboksïni arhixaka eska~iápuru ísï enga ambakiti aiangperakua aiangperanhani janhaaka eska jima miánhantaaka enga inde uarhiti jámaka.
Ka Júdasï Iskarioti, enga témbeni tsimani jurhengorhericha jinguni miiukorhempka, uékaspti Jesusini sïpatani, ka niraspti tátecheri urhejtsïkurichani uandaxekuani.
Ka imaksï kánekua tsípespti ísï kurhajchatini ka tuminaksï aiakuspti.~Ka Júdasï jirinhakuntaxapti néna ch'anakupirini Jesusini ka intsïnharhitpentani.
Ka ima jurhiatekua enga k'uínchekua Páskueri uénakorhejka, enga k'urhinda no xarhipiti jukari anhajka, ka enga karichi uándikunhajka. Jesusinksï jurhengorheri jémbecha kurhamarhespti: –¿Naniri uéksïni eskaksïni Páskueri t'irekuani úchentaaka?
Ka tsimani jurhengorheri jémbechani axaaspti ka arhiaspti: Ni je Jerusaleni, ka ekajtsï achetini ma kúmaska enga k'amukua jimbo itsï páni jauaka; chúxapa je,
Ka~nani enga inchantka, arhi je jima imani k'umanchekuarhu anapuni eska jurhentpiri kurhangorhexaka: ‘¿Nani ambandeski engani ji jucheti jurhengorherichani jinguni Páskueri t'ireaka?’
Ka imaksïni páati k'umanchekuarhu miiurani, iótakuarhu enga sési tatsuntskakata ka ambantskakata jaka. Jimajtsï úntaaka [juchari] t'irekua.
Ka jurhengorherichaksï, niraspti iretarhu ka iámendu ambeksï kúntaspti, eska Jesusi na arhiapka, ka jimaksï úntaspti Páskueri t'irekua.
Ka Jesusi témbeni tsimani jurhengorherichani~jinguniksï chúrekua niraspti jima.
Ka enga t'irenhani jápka, Jesusi arhiaspti: –Sési jimboksïnisï arhini jaka, eska jíndeni jinguni t'irexaka, ima engarini sïpataaka.
Ka imaksï kómu p'ikuarheraspti enga ima ísï arhiapka ka mándani arhisptiksï kurhamarheni: –¿Jíski?
Ka Jesusi arhiaspti: –Cha ma ísïskajtsï, ima enga jíndeni jinguni atarhutani jaka kurhinda.
Acheti Uájpa jatsisti xanharini andarani eska karakata jaka; ¡Násï~úkorhenchaa ima enga Acheti Uájpani íntsïnnharhitpeaka! Sánderu sésipirindi eska no kángorhenhapiringa.
Engaksï t'ireni jápka, Jesusi kurhinda jupikaspti ka újchakuraspti ka k'epekuspti, ka íntsaaspti ka arhiaspti: –Jupika je, ka a je, i jucheti anhanhatakuesti.
Tátsekua itsïmatarakuani p'íkuspti, ka Diósïni diósïmaiamukua arhispti ka íntsaani, ka iámendu itsimanhaspti.
Ka arhiaspti: –I jucheti iurhiristi, ka íni iurhiri jimbo pakatajperanhaati enga uánekuecheri jimbo sésiuaka.
Ka sési jimboksïni arhixaka eskani nóteruni méni itsïmaakia úveri itsïrhukua, Diósïri juramukuarhia ménderhu, imani jurhia engani úveri itsïrhukua jimbanhe itsïmaaka.
Ka tátsekua engaksï na jakajkuticheri pirekuechani máru pireapkia,~juátarhuksï nirasptia, imani juátarhu enga Olibusï arhinhajka.
Ka Jesusi arhiaspti: –Chájtsïni iásï churekua iámeduecha, ka nóterujtsïni jakajkucheaka. Jimboka ísï karakata jarhaska: ‘Karichichaksï etsapakurhiati ekani ataska karichi erangutini.’
Tátsekua ekani na tsíntaakia, jíksïni urhechepantaaka Galilea.
Ka Pédru arhispti: –Jíkini nómeni jurajkuaka, náuejkiksïni iámenduecha jurarkuni.
Ka Jesusi mókukuspti: –Sési jimbokini arhixaka, eska t'arhechu nótki tsimani xanhari uerani jauaka, ka t'úrini t'uíni tanimu xanhari no míteni uandaakia.
Ka Pédru sánderu arhisïrempti: –No ménikini no míteni uandaaka, náuejkini t'úngeni jinguni uarhini. Ka máteruechajtuksï májkueni arhisïrempti.
Tátsekuaksï niraspti jima enga Jetsemani arhinhajka. Ka Jesusi arhiaspti imeri jurhengorherichani: –Ji nirasïnga uandamukukorheni, ixujkujtsïni erontsï je uaxakatini.
Ka Pédruni ka Santiaguni ka Juánuni pájtaaspti, ka uénaspti kómu p'ikuarherani ka uandanheani.
Ka arhiaspti: –Uarhintaxaka kómu p'ikuarhenheni, enajkirini uarhikua janocheni jakiia; ixu pakara je ka ásï jáma je k'uíni.
Jima sántku urhepani kápatsetini kómarhispti Diósïni eska, enga úpiringa, kénditakupiringa imani ambe enga jurhani jápka.
Ka arhisïrempti Diósïni: “¡Abba, Táte! úsïngari iámendu ambe úni, kénditacherini ini nósesi jámarha ambe, k'óru ásï ima úkorhee engani ji uéjka, ima úkorhe eskari na uéjka t'u.”
Tátsekua enga k'uanhatsentapka, jurhengorherichani t'uini k'uíxaptia. Ka Pédruni arhispti: –Simoni, ¿K'uixakiri? ¿Nórini úski sóndi pámbetani?
Asï k'uíni ja je, ka~uandamukukorheni ja je, nóksïni terungutpiri andani. Jimboka chari espíritu~uékani jarhasïnga, enga úka chájtsï sóntku jurajkutakorhesïnga.
Ka Jesusi niraspti ménderu ka májkueni uandamukukorheni.
Ka enga ménderu k'uanhatsentapka, ménderuksï t'uíni k'uíxaptia, jimbokaksï uarhixapka k'uínchani. Ka nóksï jánhaskasïrempti ambe arhini Jesusini.
Tanimu xanhari k'uanhatsentatini arhiaspti: –¿Andi útasterujtsï k'uíxaki? ¿Andi útasterujtsï mintsikorhexaki? ¡Sésku jarhastia!~Iásïsï Acheti Uájpa k'amanharhintsticheri jájki jimbo íntspenhantaatia.
Jauara je,~iáchka je; janoxatiia inde engarini íntspeaka.
Jesusi útasï ísï uandaxaptiteru enga Júdasï uánekuecha jinguni niárapka, ima Judasï enga imeri jurhengorheripka, chkári ka atajpetarakuechanksï anhajkutini. Ka imajtuksï niraspti engaksï tátecheri urhejtsïkuricha axaapka ka ístu engaksï juramukua jurhentpiricha axaapka ka engaksï achamasïcha axaapka.
Júdasï arhiarixaptia: “Imeuati engani ji putinharhikuaka, sési jupikatini pa je.”
Ka enga Judasï niárapka, andarheraspti Jesusini ka arhispti: –¡Jurhentpiri! arhini. Ka putinharhikuspti.
Ka sájparherasptiksïa Jesusini jupikani.
K'óru ima nema tiámu atajpetarakua p'ijpaarhaspti ka kachujpandikuspti k'éri táteri jántspirini.
Ka Jesusi arhiaspti: –¿Andijtsïnisï ísï juki jupikani, enajkini ambe ji sïpajkurhe, chkári ka tiámu atajpetarakua jupikatini?
Pauanipauani cha jinguni jamaxapka tiósïo jurhentpeni, ka nójtsïni jupikaska. Enga úka~i ambe ísï úkorhexati jimboka ísï karakata jarhaska.
Ka iámenduksï jurhengorhericha sïpakorhespti, ka Jesusiniksï jandiojku jurarkuni.
Ka jimaksï jupikaspti tumbini ma, enga~Jesusi jinguni jámani jápka ka enga~takusï ts'irimbiti majku p'amantkukorhetini jápka.
Ka ima tumbi takusï ts'irimbiti jurarkuspti ka nómbe ma jukarini uiriaspti sïpakorheni.
Tátsekuaksï Jesusini k'éri tátani pérakuspti, ka jimaksï tángorhentaspti iámendu tátecheri juramuticha, ka achamasïcha, ka juramukua jurhentpiricha.
Pédru Jima jamberi chúxapaspti, k'éri táteri k'umanchekuarhu ekuarhu jamberi, ka uaxakaspti ka tiósïo anapu kuárichani jinguni jurhentani pakareraspti.
Ka táteri urhejtsïkurichaksï, ka iámendu engaksï tángorhentapka, jirinhakuntaxaptiksï ambe arhimetaparinksï Jesusini uándikupirini, ka nóksï ambe ma xékuntaspti.
Uánekuaksï arhiparhatasïrempti chkuándiraparini, ka nómbemaksï enga úpka nómbema terukuntasïrempti.
Máruksï anhaxurhispti ka chkuándiraparinksï Jesusini arhijpekuspti:
–Jucha ísï kurhajchaska: “Ji íni tiósïoni xerentaaka engaksï parhakpeni anapuecha úka, ka tanimu jurhia jimbo~úntaaka máteru enga no parhakpeni anapu úaka.”
Ka náuejki ísï, nóksï úsïrempti uandakuechani terukutaani.
Ka k'éri táta jauaraspti, ka kurhamarhespti Jesusini: –¿Nóri ambe ma uandaa? ¿Ambeski i ambe engaksïni xáni arhini jaka?
Ka Jesusi nómbe ma mókukuspti, pínasku jarhaspti. Ka k'éri táta ménderu uéntaspti kurhamarheni: –¿T'úsï Krístue? ¿T'úsï Diósïri újchakurakata Uájpe?
Ka Jesusi arhispti: –Jo Jíska. Ka Acheti Uájpanitsï Diósïri uinhapekuarhu jurhijkandani xéaka enga uaxakatini jauaka, ka enga janikuarhu junguani jauaka.
K'éri táta xáni ikiani tsapandurhispti takusïni enga xukuntatini jámani jápka, ka arhiaspti: –¿Ambeteruchisï úraia sándenderu uandantstichani?
Kurhajchakorheskajtsïa eska Diósïni uéksïnga tájpanharhikuni. ¿Nénajtsï xésïni? Ka iámenduechaksï uandaspti eska ísï uandarini uarhikua andakorhespka.
Máruksï t'uánharhikuspti, ka~ónharhikusptiksï ka p'iaranksï kanharhikua atakuni, arhipariniksï: –¿Arhitki nékini ataia? Ka tiósïo kuarichajtuksï ataspti.
Enga Pédru ekuarhu kétsekua jápka, uarhiti ma nitamaxapti, k'éri táteri jántspiri ma;
ka enga na exepka Pédruni eska imajtu jima jurhentaxapka, eratespti ka arhini: –T'újturi Jesusi Nasareti anapu jinguni jarhaspka.
Ka Pédru arhispti: –Ji no míteska, níjtuni kurhangujki amberisï uandani jaki. Ka enga uéntapka jamukutini t'arhechu ma ueraspti.
Ka ima uarhiti ménderu exespti Pédruni ka máteruechani arhiaspti: –Indejtu imani jinguni jámaxapti.
Ka Pédru ménderu no míteni uandaspti.~Sáni tátsekua, máteruechaksï ménderu arhispti Pédruni: –Sési jimbo t'újturi imecha jinguni jámka, jimbokari Galilea anapueska.
Ka Pédru uénaspti uinhamu ka ikiatintku uandani: –¡No míteska indeni achetini engajtsïni arhini jaka!
Ka ménderu t'arhechu ueraspti ka Pédru míantaspti eska Jesusi arhispka: “T'arhechu nótki uerani jauati tsimani xanhari, engarini t'u t'uíni tanimu xanhari no míteni uandaakia.” Ka jurajkutakorhentaspti uerani.



Ka táta k'ératichaksï xarhentku tánperantaspti achamasïcheri urhejtsïkuricha ka juramukua jurhentpiricheri urhejtsïkuricha jinguni, ka iámendu k'éri tángorhentskuarhu anapuecha. Ka Jesusiniksï jójkutini Pilatuni~pérakuspti.
Ka Pilatu kurhamarhespti: –¿Jeteru t'u judiouecheri irecheski? Ka jesusi arhispti: –T'úri ísï uandaska –arhini.
Ka tátecheri juramutichaksï uánekua ambe arhinharhiparhataspti,
Ka Pilatu ménderu kurhamarhespti: –¿Kurhaxakiri engaksïni xáni arhinharhiparhatani jaka? ¿Nóri ambema uandakorhea?
Ka Pilatu ísku pakareraspti enga Jesusi nómbema mókukukorhempka,.
K'uínchekuarhu p'indekua jarhaspti eska Pilatu k'atakatani ma petantapiringa,~imani enga k'uíripu kurajkorhentapiringa.
Ka Barrabasi máteru uándikpiticha jinguni jupikata jarhaspti engaksï imecha jinguni engaksï márku jámempka uarhipeni.
Uáni niáranhaspti jima enga Barrabasi jápka ka arhisptiksï eska jurajkupiringa ma, eska p'indekuani no jurajkupiringa.
Ka Pilatu kurhamarhpespti: –¿Uéksïntsï eskaksïni judiouecheri irechani jurajkucheaka?
Jimboka mítespka eskaksï táteri juramuticha ipuperakua jimbojkusï pérakupka.
Ka tátecheri juramutichaksï sóntku manatpespti eskaksï Barrabasini kurhajkorhentapiringa.
Ka Pilatu ménderu kurhamarhpespti: –¿Ka ambe úkuaia indeni, engajtsï judiouecheri cha irecha arhijka?
Ka uinhachapariniksï arhispti: –¡Krúsirhu cháparhata! ¡Krúsirhu cháparhata!
Ka Pilatu kurhamarheaspti: –¿Andi, ambechka nósesi úski? Ka imaksï sánderu uinhachaspti uandani: –¡Krúsirhu cháparhata! arhani.
Ka Pilatu sési pakaratspeni uékani, Barrabasini intsantaaspti, ka Jesusini urheta k'uikirhetarkorhespti, ka tátsekua jurajkukuaspti eskaksï pápiringia krúsirhu cháparhatani.
Ka p'urejkutichaksï Jesusini imecheri ekuarhu péraspti, ka iámenduksï p'urhejkuticha jima tángorhentaspti.
Ka irecherini jásïksï xukuparhatantaspti, ka kanakuaksï tsurhumueri úkata ma inchajtsïtaspti.
Ka teresamunksïksï ka uinhachakunksï uénaspti, arhiparini: –¡K'éri ambe arhinhe judiouecheri irecha!
Ka p'atamu jimboksï uájtsïskasïrempti atani, ka t'uánharikuniksï ka tinguixurhikusïremptiksï.
Engaksï na k'ámarapkia teresamurhani, irecheri xukuparhakuaksï p'ikuntaspti, ka ménderuksï imeri takusïniksï jatsikuntaspti, ka pásptiksïa krúsirhu cháparhatani.
Ka juátarhu junguani jámani jimesï nitamantaxapti Simoni, Sirene anapu, enga Alejandrueri ka Rufueri tátjembepka, ka p'urhejkutichaksï uinhapetarhu páraspti Jesusiri krúsini.
Ka Jesusiniksï Gólgota arhikatarhu péraspti (enga: “Uarhiriri únicha” arhikuekajka).
Ka kauikuaksï uékaspti íntskuni, kauikua mirra jinguni jeuetakata, k'óru Jesusi no arhaspti.
Engaksï na krúsirhu cháparhatapkia, p'urhejkutichaksï arhungurhispti, ch'anakua jimbo, Jesusiri xukuparhakuani.
Ióndakuarhuesptia engaksï krúsirhu cháparhatapka.
Ka krúsirhuksï chájtsïtaspti karakata ma enga arhimpka: “Judiouecheri irecha” arhini.
Ka máteruksï tsimani kuárhukujpiticha Jesusi jinguni cháparatanhaspti, ma jurhijkandani ka máteru uikixkandani.
[Ísï jámani úkorhespti eska na karakata jaka: “Ka nósesi járhaticha jinguni miunhantaspti.”]
Ka k'uiripu enga jimesï nitamempka, manajtsïsïreptkiksï ka mámaruksï nitamani jámani arhirhimasïrempti: –¡Exekorhea! ¡T'u engari tiósïoni xerentapiringa, ka enga uandempka eskari tanimu jurhia jimbori úntapiringa!
¡Kuájpekorhechkia, ka kétsekorhentsïchu!
Ka tátecheri juramutichaksï ka juramukua jurhentpirichajtuksï teresamurhasïrempti, ka arhijperasïremptiksï: –Máteruechani kuájpeasti, ka inde k'óru no úsïndia kuájpekorheni.
–¡Eka Krístueka, ka israelicheri irecheni, kétsekorhentechka, eka kétsekorhentaska, jakajkukuakachi! Ka imajtuksï májkueni arhisïrempti engaksï márku cháprhatakorhetini jápka.
Tátsekua pájpakandespti, teruxutini uénani ka téjkamatiru jamberi.
Ka téjkamatiru Jesusi uinhachaspti: “Eloi, Eloi, ¿lama sabaktani?” (enga arhikuekajka: “Jucheti Diósï, jucheti Diósï, ¿andirinisï jurajkia?”)
Máru enga jima janhapka, ísïksï kurhajchatini, arhijperasïrempti: –Kurha je, Eliasïni ióarhixati.
Jarhaspti ma enga uiriapka takusïni binagre jimbo kuakarhutani, ka p'atamurhu ma jórhukuspti ka Jesusini íntskuspti, arhiparini: –Eroki je, ju je exeni, nándika Eliasï juuaka késkuntani.
Jimajkani Jesusi mátirku uinhamu mintsiraspti, ka uarhinia.
Ka takusï k'uék'uetsasï enga tiósïo arhunhempka, terujkani karupakurhispti
Ka p'urhejkuticheri urhejtsïkuri, Roma anapu, enga jima jápka, exespti na enga Jesusi uarhipka, ka uandaspti: –Sési jimbo, i acheti Diósï Uájpespti.
Ka jima no iauanksï eraaxapti Maria Magdalena, ka Salome, ka Maria, Joseri amamba ka Santiagu sapichueri amamba, máteru uarhiticha jinguni,
engaksï Galilea uératintki pambetapuni ka jarhoatapuni jápka Jesusini. Ka ístu máteru uarhiticha engaksï Jerusaleni kúngorhepka.
Xatinisptia ka t'irekua tánakuespti jimboka pauandekua sábadu jurhiatekuespka, enga judiouecha mintsikorhejka,
Jose Arimatea anapu ts'iuentaspti ka niraspti andarherani Pilatuni ka sésikua kurhakuspti késkuntani Jesusini. Josejtu k'éri tángorhentskuarhu jámasïrempti, ka Diósïri irekuani erokorhexapti.
Ka Pilatu, no jakajkusïrempti eska Jesusi uarhispkia, jimbosï p'urhejkuti urhejtsïkurini ióarhipti ka kurhamarhespti, na jatini uarhispi.
Enga p'urhejkuti urhejtsïkuri aiangupkia, Pilatu íntspespti sésikua eska intsïnhantapiringa Jesusini.
Ka Jose késkuntasptia Jesusini, ka takusï pitsïpiti ma jimbo irhispti, enga piápka, ka~p'orhotarhu ma jatsintaspti, jima enga jarhanharhitarkorhepka, ka tsakapu jimbo ómutaspti.
Maria Magdalena, ka Maria Joseri amambaksï, exexapti nani engaksï jatsintani jápka Jesusini.



Enga sábadu nitamapkia, Maria Magdalena, ka Maria, Santiagueri amamba, ka Salome, p'untsumekuechanksï piáspti engaksï Jesusini atarhentapiringa.
Ka pauandekua xarhentku, enga jurhiata andarani jápkia, nirasptiksï jima engaksï uarhiricha jatsinhantajka,
ka arhijperapaxaptiksï: –¿Ka andi néjtsïni kénditacheaia tsakapu enga ómutakorheni jaka?
Ka engaksï na niárapkia, tsakapu t'uíni~támu jarhasptia, náuejki ima tsakapu kánekua k'énharhipka.
Inchanhesptiksï jima nani enga Jesusi péranhapka, ka jimaksï tumbini ma exespti, t'irerkandani uaxakatini jarhani, t'uput'upusï xukuparhatini, ka chérakorhesptiksï.
Ka ima tumbi arhiaspti: –Ásï che je. Chájtsï Jesusi Nasareti anapuni jirinhantaxamka, imani enga krúsirhu cháparhatanhaka. Nóteru ixu jarhastia, tsíntastia. Exetkiru jeia axu enga pénhantapka
Ni je imeri jurhengorherichani aianguaani, ka ístu Pédruni: ‘Ima Galilea niraxati jimajtsï exentaaka ménderu ísï eskaksïni ima na arhirini jápkia.’
Uarhitichaksï uiriapantaspti, manarapantani, ka nónemaniksï aianguspti, jimbokaksï chérakorhetixapka.
Domingu jimbo juthiatekua, tsípa jiájkani enga Jesusi na tsíntapkia, Maria Magdalenani uénaspti xarhakuntani, imani Magdalenani enga iúmu tsimani nóambakitichani petarhetantaapka.
Ima máteruechani niraspti aianguantaani engaksï Jesusini p'amojkuni mískorheni ka uerani jápka.
Ka nóksï jakajkukuspti nájkirukaksï kurhani jápka eska ima uarhiti Jesusini tsípiti exentapka.
Ísï tátsekua, Jesusi ménderueni xarhakuaspti máteru tsimani jurhengorherichani engaksï~juátarhu nirani jápka.
Ka imajtuksï niraspti máteruechani aianguani; ka imajtuksï máteruecha májkueni no jakajkukuaspti.
Ka tátsekua, k'ámarani jámania, Jesusi témbeni ma jurhengorherichani xarhakuantaaspti, engaksï t'ireni jápka. Ka arhinharhikuaspti jimbokaksï mintsitani chuperaspka ka jimbokaksï no jakajkukuaspka imechani engaksï exepka eska tsíntaspkia.
Ka arhiaspti: “Iámu parhakpentsï niuaka ambakiti aiangperakuani aiangpentani.
Ka~ne~eka jakajkuaka ka itsï atajtsïni, p'ímutantskateuati; ka~ne~eka no jakajkuaka, tsînchetini pakaraati.
Ka jakajkutichaksï íni ambe xarhataati: jucheti juramukua jimboksï úati nóambakitichani petarhpeantani; ka úatiksï máteru uandakuechaniksï uandaani;
ka nómbemaksï úkorhenchaati náuejkiksï akuitsechani jupiani ka náuejkiksï uándikpetarakua itsïmani; ka p'amenchatichani p'ájtsïkuauati ka imaksï ambakentaati.”
Ka enga Jesusi na k'amarapkia ísï uandani, p'íkunhantasptia auandarhu, ka Diósïri t'irerkandani uaxakaspti.
Ka jurhengorherichaksï niraspti iápuru isï ambakiti aiangperakua aiangpeni, ka Acha jarhuatapasïrempti~jimbokaksï uandakuani milagruechani jimbo tsïrimerapasïrempka.]



Uánekuaksï jángorhentasti karantani imani ambe enga Acha Diósï juchantsïni jinguni úka,
ísï eskajtsïni na aianguka ima engaksï exekorheka uénani jámani, ka engaksï tátsekua uandakuani aiangpentani ánchekorheni p'íka.
Acha Teófilu, jíjtuni sésimenduni iámendu ambe iatsitakuarhu kurhangorheska néna uénakorhespi, ka sési péntaska ka exeska eska marhuauaka iámendu íni ambe karachentanikini,
eskari sésimendu míteaka eska ísïskamendu ima ambe engari xáni aiangunhakia.
Jimajkani isï enga Erodesi Judea irecheni jápka, jarhaspti táta ma enga Sakariasï arhinhempka, enga Abiásïcha jingunipka. Imeri uarhiti Aaroniri sïrukuespti ka Isabeli arhinhasïrempti.
Ka tsimarhenksï nóma ambe arhikua jukaspti Diósïni japarini, ka Acheri uandakuani ka juramukuechanksï kurhandirakusïrempti ka nómbemaksï nósesi jásï ambe exemenhantasïrempti.
Ka nóksï ma sapini kóndenhaspti, jimboka Isabeli no úsïrempka sapi káani; ka jimbokajtuksï tsimarheni kánekua k'érispkia.
Ma xanhari, jimajkani engaksï Sakariasïri tátecha p'itarapka k'éri tiósïo marhuani,
ka ísï eskaksï tátecha na p'indekua jatsipka, Sakariasïni niárakueraspti k'éri tiósïo xunhanda jatsikuni.
Ka eka na xunhanda kurhiranhani jápka, iámu jima anapuecha uérakua janhaspti uandamukukorhenhani.
Ka enga ísï úkorheni jápka, Sakariasïni ánjeli ma xarhakuspti, xunhanda kurhiratarakuarhu t'irerkandani anhaxurhitini jarhani.
Ka ánjelini exerini, Sakariasï kánekua ísku pakareraspti ka kánekua chérakorhespti.
Ka ánjeli arhispti: –Sakariasï, ásï jáma chéni, jimboka Diósï kurhaskia chéti uandamukukorhekua, ka chéti uarhiti Isabeli sapini ma kángorheatia; ka Juánuri arhinhatarkorheaka,
t'úri kánekua tsípeaka, ka uánekua tsípenhaati enga ima andajpenuaka,
jimboka chéti uátsï Achani jinguni k'éri ambeuaka. Nóma jásï ka nómeni kauikua ts'émuati, ka nótki jamberi kángorhenhani janhaati enga t'uíni Espiritu Sántuni iámu incharhekorhetini jauakia.
Ka uánekua Israeli anapuechani Acha Diósïni jinguni péntauati.
Inde Juánu Eliasïri uinhapekua ka espiritu jinguni Achani urhekupaati, ka tátjembechani uájpechani jinguni sési arhijpetarantauati, ka no kurhandirechani jurhendauati eskaksï míakua jukaaka. Ka ísï jámaparini iretani miátaati eskaksï Achani sési erokaaka.
Ka Sakariasï ánjelini kurhamarhespti: –¿Ka andi ji néna sésimenduni míteaia eskarini no ískusï ísï arhini jaka? Jimbokani jucha kánekua k'ératiskia.
Ka ánjeli arhispti: –Ji Gabrieliska ka Diósïni marhuakusïnga, ka imarini axasti t'úngeni jinguni uandontskorheni, ka íni ambakiti aiangperakuakini juácheni.
Ka engarini ísï no jakajkucheka indeni ambe engakini ji arhika, nunuxiri úkorheaka; nóri úaka uandani imani jurhiatekua jamberi enga jamberi iámu ambe ísï úkorheaka.
Ka enga incharini ísï úkorheni jápka, Sakariasï uérakua eronhantaxapti ka iámenduechaksï kurhamarhekorhesïrempti andisï xáni ióndani jápi k'éri tiósïo uéntani.
Ka enga na ióni jimbo uéntapkia, no úsïrempti uandaxetspeni; ka sóntku jánhaskanheraspti eska k'éri tiósïo incharini ambe ma xarhakuspka, jimboka no úsïrempka uandani ka jimboka manajkurhaparinderku aiangpexapkia; ka nunuxi pakaraspti.
Ka enga na k'amarapkia k'éri tiósïo marhuani, Sakariasï chénjembo níntaspti.
Ka tátsekua enga na i ambe úkorhepkia, imeri uarhiti Isabeli sapini ma erokorhexaptia, ka iúmu kutsï no uéraspti, ísï eratseparini:
“Acharini kóndentastia, ka ísï jámani nóteruni arhinhchanhaakia.”
Kuímu kutsï nitamatini, Diósï axaspti ánjeli Gabrielini Galilea anapu iretarhu ma enga Nasareti arhinhajka,
jima irekaspti uátsï ma enga Maria arhinhempka; no p'árhekatespti, k'óru kurhajkorhekata jarhasptia eska tataka ma jinguni uambuchapiringa enga Jose arhinhempka, enga Irecha Dabiri sïrukuepka.
Ánjeli jima inchaspti enga uátsï jápka, ka arhispti: –¡Tsípe t'u, kánekuamenduri xénhchakateska! Acha t'úngeni jingunisti.
Ka Maria ísku pakareraspti ísï kurharini, ka kurhamarhekorhesirempti, ¿ambe arhikuekempki enga ísï uandajpapka?
Ka ánjeli arhispti: –Maria ásï jáma chéni, jimboka Diósï t'úngenimendu jinguniska.
Iásïri uératini sapini erokorheni jauaka: sapiniri ma kángorheaka, ka Jesusi arhiratarkorheakari.
Ka ima k'éri ambeuati, ka arhiatiksï eska ima uájpeska enga K'érika, ka Acha Diósï k'érikuarhu péraati, májkueni eska tátjemba Dabini na pérapka,
ka eska méntku ísï Jakobueri sïrukuechani juramuakuauaka. Ka imeri juramukua nómeni k'amarhuati.
Ka Maria ánjelini arhispti: –¿Ka inde ambe néna ísï úkorhea? Engarini nótki ma tataka píreni jaka.
Ka ánjeli mókuntani arhispti: –Espiritu Sántukini andarheraati, ka Diósïri uinhapekuakini t'úngeni andajtsïkueraati, ísï jimbo, sapi enga andajpenuaka Sántuesti ka Diósï Uájpesti.
Isabelijtu sapini ma kámaati, ima enga t'úngeni jinguni márkueka, nájkiruka k'érikia, ka engaksï arhimpka eska no úsïrempka sapi káani, kuímu kutsïstia enga sapi jinguni jámani jakaia.
Jimboka Diósï nómbema no úsïnga úni.
Jimajkani Maria arhispti: –Ji Acheri jántspiriska; Diósïrini káme eskamendurini t'u na arhika.” Enga na ísï úkorhepka, ánjeli níntaspti.
Ka ima jurhiatekuechani jimbo Maria sóntku iretarhu ma karhamaspti enga Judea jaka,
ka enga Sakariasïo inchapka, Isabelini uandajpaspti.
Ka enga Isabeli kurhapka eska Maria uandajpaspka, sapi Isabelini uinhamu manaakuspti, ka Espiritu Sántuni iámu incharhekorhespti.
Ka jimajkani Isabeli uinhachaparini uandaspti: –¡Diósïkini újchakurasti, sánderu eska iámendu nanakechani ka chéti uátsïni újchakurasti!
¿Andi ji ambe xániski engarini ísï juka jucheti Acheri amamba jíndeni exeni?
Engachkakini ji kurhaka janoni, jucheti uátsïtirini manaakusti xáni tsípeni.
¡T'u k'ória engari jakajkuka eska iámendu ambe engakini Acha arhika úkorheaka!
Jimajkani Maria uénhekorhespti: “Jucheti mintsita k'éri ambe arhisïndi Acheri k'érikuani.
Jucheti mintsita tsípexati Diósï jinguni, enga jucheti p'ímutantspirika.
Jimbokarini Diósï jíndeni erakuska, engani imeri jántsipiri sapichu méka, ka iásï uératini ka méntkisïjtsïni arhiati eskani újchakurakateska,
jimboka ima enga iámu uinhapekua jatsika, jíndeni kánekua sési ambe úcheska. ¡Pímbinhaxetisti imeri jakangurhikua!
Ka méntku ísï p'amojkuasïndi imechani engaksï chérhejka.
Ka imeri uinhapxurhakua jimbo k'éramakorherichani eratsekua xerekuantasti.
Ka jarhamekua jinguni uandarichani juramukua euantaasti, ka k'érikuarhu pérasti imechani engaksï kétsekua uérajka.
Kánekua jatsikorhekua íntsaasti engaksï t'irekua no jatsijka, ka jatsikorherichani ísku petantaasti.
Imeri jántspiri Israelini jurhasti jarhuatani, p'amojkperakua míaparini.
Eska méntkisï juchari ióntki anapuechani, Abraanini ka imeri sïrukuani na aiakuapka.”
Maria Isabelio tanimu kutsï jatsïpespti, ka tátsekua níntasptia.
Enga niárapka jurhiata enga Isabeli sapini kángorhepiringia, tataka sapichuni ma kángorhespti.
Imeri irenguticha ka márkuechaksï niraspti exentani, ka sési ambe uandakuaksï pákuni engaksï mítepka eska Acha kánekua kóndespka,
ka enga sapi na iúmu tanimu jurhia andangutapkia, imaksï niáraspti ts'iuerakuani pasïri p'ikujtsïkukuni. Ka uéksïremptiksï imantu Sakariasï jakangurhitarani, eska tátjemba na arhinhempka.
Enga úpka, amamba ísï uandaspti: –Nómbe, Juánu arhinhaati.
Uánekuntasptiksï arhini: –¿Andi? Chéni nónema ísï arhinhasïndi.
Ka jimajkanksï tataka sapichueri tátjembani manajkurhaparini kurhamarhespti, néna uéksïrempki eska arhinhapiringa.
Tátjemba k'ereri ma kurhajkorhespti jimboka jima karanharhikuni uéksïrempka; ka ísï karaspti: “Juánuesti.” Ka iámenduechaksï ísku pakareraspti.
Ka enga na karapka, Sakariasï nunuxikua jupinapaspti, ka uandakua junguakuspti, ka Diósïni k'éri ambe arhispti.
Ka iámendu jimajku ísï anapuecha ísku pakareranhasïrempti, ka iápuru iretecharhu, engaksï Judea juátechani jimbo jaka, uandanhantasïrempti ambe enga úkorhepka.
Iámendu engaksï kurhajchapka mintsitarhuksï patsakorhesïrempti, ka uandasïremptiksï: “¿I sapi náxani k'éri ambeua?” Jimboka sési jimbo Acha Diósïri uinhapekua sapi jinguni xarharasïrempka.
Ka Sakariasï tataka sapichueri tátjemba Espiritu Sántuni incharhekorhetini, ísï uénhekorhespti eska Diósïri uandari ma:
“¡Acha, Israeliri Diósï k'éri ambesti jimboka imeri iretani p'ímutantani jurhaska!
P'ímutantspirini májtsïni axachesti enga iámu juramukua kámka, enga imeri jántspiri Dabiri sïrukueka,
Ínisï ióntki aiatspepti, engaksï Diósïri uandari erakukatecha uandempka:
eskajtsïni kuájpentapiringa imechani jinguni engajtsïni kurhunhejka ka iámendu imechani jinguni engajtsïni ikiachejka,
eska juchari ióntki anapuechani kóndeantapiringa ka eska imeri ambakiti aiatsperakuani no mirikurhipiringa.
Ka aristi uandakua aiatspekata enga juchari Táte Abraanini aiakupka: eskajtsïni sésekua íntskupiringa
no chéta jingunchi irekani jarhani, eskajtsïni nóteru nema ikiacheaka.
Ka ísïchi kaxumbekua ka pímpinhaxekua jinguni marhuakuni, ka ima jingunchi jarhani enga jamberi xáni juchari tsípekueuaka.
Ka t'u, jucheti uátsï, arhinhaakari eskari Diósï k'ériri uandariska, jimbokari Achani imeri xanharichani urhekupaaka ambantskakupaani.
Eskari imeri iretani p'ímutantskua mítetaraaka, ka eskaksï k'amanharhintskuechani púamenhantaaka.
Jimbokajtsïni juchari Diósï, enga xáni p'amojpejka iótakuarhu uératini t'íntskua jimbanhe juácheska,
enga imechani erajkutauaka engaksï kánekua pájpakandu irekani jaka, ka jupijtapantsïni engachi jucha sési pájperaaka.”
Ka tataka sapichu k'uiripexapti ka imeri espiritu uinhapexapti. Ka jima irekaspti enga nónema irekaka, jimajkani jamberi enga Israelichani xarhakuantaapka.



Jimajkani ísï, k'éri irecha Sésari Augustu juramuspti eska ma parhakpeni karajperanhantapiringa.
I miújperantskua jimajkani únhaspti enga Kirinu Siria juramuni jápka.
Ka iámenduechaksï jatsipirindi nirani niántani imeri iretani jimbo karakorhentani.
Ísï jimbo, Jose uéakuspti imani iretani Nasareti, enga Galilea jaka, ka Beleni karhamaspti, enga Judea jaka, jima engajtu irecha Dabi kángorhenhapka, jimboka Jose Dabiri sïrukuespka.
Imeri kurhajkorhekata Maria jinguni enga sapini erokorheni jápka, jiniksï niraspti karakorhentani.
Ka engaksï Beleni jápka, niáraspti jurhiata enga Maria charhakuni kángorhepiringa.
Ka uájpa urhetini uákasï jatakuarhu kángorhespti, ka takusï irhirhitaspti, ka chekakuarhu aponhaspti, jimboka jájkorhekuarhu no ambandespka.
Jima Beleni no iauani jarhareti, karichi erangutichaksï jámaxapti engaksï juátarhu pakarempka karichichani kuákorheani.
Ka mátirku Acheri ánjeli ma xarhakuaspti, ka ma uirhipandani Acheri t'íntskua t'íntskakuaspti; ka kánekuaksï chérakorhespti.
Enga úpka, ima ánjeli arhiaspti: “Ásï che je, jimbokaksïni ambakiti aiangperakuasï juácheni juka, imani enga jimbo kánekua tsípenhaaka.
Iásï Dabiri iretarhu p'ímutantspiri ma andajpenusti, enga Acha Krístueka.
Arisïjtsï mítentaaka: tataka sapichuni májtsï xéntaaka takusï irhiakukata ka chekakuarhu aponhetini.”
Ka ístuksï mátirku, ánjeli jinguni, máteru ánjeli auandarhu anapuecha xarharaspti, engaksï Diósïni k'éri ambe arhimpka, ísïksï uandaparini:
“¡Jini auandarhu k'éri t'íntskua Diósïristi! ¡Ka parhakpeni Diósïri xénhchakatecha, sési pájperanhe!”
Ka engaksï ánjelicha karhanchentapka, karichi erangutichaksï arhijperaspti: –Ju je Beleni exeni ambesï úkorhe, engajtsïni Acha aianguka.
Ka sóntkuksï niraspti, ka Mariani ka Josenksï xéntaspti; ka tataka sapichu chekakuarhu aponhetixapti.
Ka engaksï xéntapka, p'iárasptiksï uandantani enga xáni tataka sapichueri ambe ánjeli arhiapka.
Ka iámendu engaksï kurhauempka imani ambe engaksï karichi eranguticha uandantempka ískuksï pakarerasïrempti.
Ka Maria eratsentaparini iámendu íni ambe mintsitarhu patsakorhesïrempti.
Ka karichi erangutichaksï Diósïni k'éri ambe arhipantaspti ka pirekupantanksï, iámendu imani ambe jimbo engaksï exepka ka kurhani, jimboka iámendu ambe ísï úkorhespka eskaksï na aiangunhapka.
Ka enga na iúmu tanimu jurhiatekua jatiripkia, tataka sapichu ts'iuerakuani pasïri p'ikujtsïkumenhapirindi, ka Jesusi arhinhataranhaspti, ísï eska ánjeli Mariani na arhipka enga nótki sapini kámani jápka.
Enga na nitamapkia jurhiatekuecha, ka jimboka Moisesiri juramukuarhu ísï arhisïnga, tataka sapichunksï Jerusaleni páspti Achani míndakuntani.
Ísïksï jámaspti jimboka Acheri juramukuarhu ísï karakata jarhaska: “Ts'iueriti urheti, Acha míndamenhaati.”
Ka nirasptichkaksï kéjtsïtakua pákuni, ísï eska Acheri juramukua na arhijka: tsimani jipunhi k'érati o tsimani jipunhi sapinharhichani.
Jimajkani isï, Jerusaleni irekaxapti acheti ma enga Simeoni arhinhempka. Acheti kaxumbitispti ka k'éri tiósïo jándini, enga erokorheni jápka eska Israeli p'ímutanhantapiringa. Ka Espiritu Sántuni incharhekorhetixapti,
ka aianguspti eska nótki uarhini japiringa eska urheta Krístuni exepiringa.
Simeoni k'éri tiósïo niraspti jimboka Espiritu Sántu ísï p'ikuastaspka; ka engaksï Jose ka Maria Jesusintu pápka, ísï úni eska juramukua na arhijka,
Simeoni sapini kamanharhispti ka Diósïni ísï k'éri ambe arhispti:
“Acha, iásï k'ória, íntspeskaria engari aiatspepka: Ekari uéjka jurajkunia eska chéti jántspiri sési p'ikuarheraparini uarhiaka.
Jimbokani chéti p'ímutantskuani exeskia
engari iámendu iretechani japarini uénaka úskuni.
Erajkutarakua enga ma parhakpeni t'íntskaraaka ka enga chéti ireta Israeli k'erika.”
Jesusiri tátjemba ka amambaksï ísku pakareraspti Simeonini kurharini enga tataka sapichueri ambe uandempka.
Jimajkani Simeoni újchakuraspti, ka Mariani, Jesusiri amambani arhispti: –Exe, i tataka sapichu erakukatesti, uánekua Israeli anapuecha inderi jimbo tsînchenhaati ka uánekua sési niánhantaati. Indeni Diósï xarhataati, ka uánekuaksï no jiókaati,
ka indeni jimbori t'u no sési p'ikuarheraaka, ísï eskaksïni mintsitarhu tiámu ma jarhanhani, ka mítekorheati enga xáni ambe jatanhetsperanhajka.
Ístu jima jarhaspti Diósïri uandari ma enga Ána arhinhempka, kánekua kutsimiti ma enga Fenueli uájpepka ima enga Aseriri sïrukuepka. Ima kánekua sapichu uambuchaspti ka uámbani jinguni iúmu tsimani uéxurhini irekorhespti,
ka tsîndisptia ka t'ámu ekuatse t'ámu (84) uéxurhini jatirisptia. Ka k'éri tiósïo nómeni kéndikusïrempti, ka tiósïo k'arhinda japarini ka uandamukukorheparini Achani chúrekua ka jurhiakua marhuakusïrempti.
Nana Ánajtu tiósïo ima jándu niáraspti, ka uénaspti Diósïni k'éri ambe arhini ka tataka sapichueri ambe aianguani imechani engaksï Jerusaleni p'ímutantskua erokorheni jápka.
Engaksï na k'amarapka iámu ambe úni, eska Acheri juramukua na arhistatspejka, Nasaretiksï níntaspti enga Galilea jaka.
Ka tataka sapichu t'arhexexapti ka uiuinhaxeni jarhani ka mímixeni jarhani, ka Diósï xénhchasïrempti.
Jesusiri tátjemba ka amambaksï p'indekua jatsispti mándani uéxurhini Jerusaleni nirani Páskueri k'uíncheni.
Ka enga Jesusi témbeni tsimani uéxurhini jatiripkia, imaksï iámendu karhamaspti Jerusaleni k'uíncheni.
Ka nimatiru, k'uanhatsentani jámani, tátjemba ka amambaksï no exespti eska Jesusi Jerusaleni pakaraspka.
Ma jurhiatekuaksï xanharasptia eratseparini eska Jesusi máteruecha jinguni k'uanhatsentaxapka, ka engaksï jámapka imeri márkuechani kurhamarheani ka engaksï jinguni xáni mítperapka,
nóksï xéntaspti. Ka k'uanhatsentasptiksï Jerusaleni Jesusini jirinhantani.
Tanimu jurhia jimboksï k'éri tiósïo xéntaspti, ima juramukua Jurhentpiricha jinguni uaxakatini jarhani, kurhajchaani ka mámaru ambe kurhamarheaxapti;
ka iámendu engaksï xáni k'urhajchani jápka eratsentanksï pakarerasïrempti, jimboka kánekua mímixespka ka sési mókukorhesïrempti ambe enga kurhamarhenhapiringa.
Engaksï tátjemba ka amamba exepka, ískuksï pakaraspti; ka amamba arhispti: –Jucheti uátsï, ¿andijtsïnisï ísï manata? Táte jingunksïni uandanheaparini jámaska jirinhantani.
Ka Jesusi arhiantaspti: –¿Andijtsïnisï jirinhantani jápi? ¿Andi nójtsï míteski eskani jucheti Táteri k'umanchekuarhu japiringa?
Ka imaksï no kurhangukuspti ambesï arhikuekani jápi.
Tátsekuaksï tátjemba ka amamba jinguni Nasareti níntaspti, ka Jesusi jima irekaspti kurhandirakuaparini. Ka amamba iámendu íni ambe mintsitarhu patsakorhepasïrempti.
Ka Jesusi mímixekua káneraxapti ka iójtarhani jarhani, ka Diósï xénhchasïrempti ka ístuksï iámenduecha xénhchanhasïrempti.



Enga Tiberio témbeni iúmu uéxurhini Roma juramuni jápkia, ka enga Pónsio Pilatu Judea juramuni jápka, Erodesi Galilea juramuxapti, Filipu Iturea ka Trakonitejtu juramuxapti, ka Abilene Lisania juramuxapti. Erodesi ka Filipu erachisptiksï.
Anasi ka Kaifasiksï k'éri tátechespti. Jimajkani isï, Sakariasï uájpa Juánuni Diósïri uandakua niárakuspti, enga jimesï jámani jápka enga nónema irekaka.
Ka Juánu iápuru iurhekua Jordanirhu uanamukuni isï jámaspti, arhijtsïkpeparini eska itsï atajtsïnhapiringa ka eskaksï Diósïni andarhentapiringa, ka eska ísï, Diósï púakuantaapiringa.
I ambe ísï úkorhesti eska Diósïri uandari Isaiasi na karaka: “Nema uinhachaxati jimesï enga nónema irekaka: ‘Achani xanhari ambatskakuntsï je; Jurhimbendu ma xanhari mítaku je.
Iámendu jauandekuechaksï uininhanhantaati, ka iámendu juáta ka k'úmstechaksï p'arhikua jájtsïtanhaati, xanharicha engaksï k'untsïndeka jurhimberanhantaatiksï, ka nani enga penhendeka p'arhikjantskaranhantaati.
Ma parhakpeni exenhaati p'ímutantskua enga Diósï axani jaka.’ ”,
Enga uánekua ninhempka eska Juánu itsï atajtsïkuapiringa, ima ísï arhiasïrempti: “¡Akuitseni járhaticha! ¿Chánksïni ne arhiski eskajtsï úaka ikimperatani sïpakorhekuni enga janoni jaka?
Jángua jimbo xarhata je eskajtsï sési jimbo chári irekuani jurhimberantaskia, ásï uéna je uandani: ‘¡Jucha Abraaniri sïrukueska!’ jimbokaksïni sési jimbosï arhijka eska Diósï úsïnga arini tsakapuechani jamberi Abraaniri sïrukua úantaani.
Ka támu, ch'aparakua uarhomukuntskakata jarhastia enga p'ukurichani sïrangua jinguni p'itaskuauaka. Náki uéjki ma anhatapu enga nómbema marhuajka, ch'apanhasïndi ka chpirirhu k'uanijpanhasïndi.”
Jimajkanksï Juánuni kurhamarhespti: –¿Ka jucha néna jámaia?
Ka Juánu ísï arhiaspti: –Ne enga tsimani xukuparhakua jatsika, íntskue ma imani enga nóma jatsika; ka ne enga t'irekua jatsikorheka, imani jinguni marhuate enga nómbema jinguni t'ireni jaka.
Ístuksï máru tumina tánaticha andarheraspti itsï atajtsïkuekani, ka Juánunksï kurhamarhespti: –Jurhentpiri, ¿juchari jimbo ambe úkueski?
Ka Juánu arhiaspti: –Ásï nitamama je jukari maiampetarpeni eska xántku juramukata jaka.
Ístuksï máru p'urhejkuticha kurhamarhespti: –¿Ka andi jucha ambe uétarhenchasïnki úni? Juánu arhiaspti: –Ásï nemani ambe ma chéraparini euakorhe je ka níjtu ísku jatini nemani k'uaninharhitantani ambe ma enga no úka; ka jaiapanhentsï je eskajtsï xáni maiamunhajka.
Ísï jánhaspti kánekua eroeronharhinhani ka kurhamarhekorhenhasïrempti: “¿Andi Juánu Krístueia?”
Ka Juánu iámendu arhiaspti: “Sési jimbo jíksïni itsï jimbojku itsï atajtsïkuxaka; k'óru jurhaxati ma engaksïni Espiritu Sántu ka chpiri jimbo p'imbinhajkuntaaka. Ima jíndeni jinguni sánderu k'éri ambesti, xáni k'éristi engani jamberi no nitatarheka imeri kuarhachichani kuerandukuani.
Kátakutarakua jupikapuxatia, ka tríjuni kátakuati, ka pájani jarharetaati. Tríjuni patsakorheati, ka pájani kurhintaati chpirirhu enga nómeni pójpeaka.”
Ísï jámaparini ka máteru uánekua ambe jimbo arhistatspeparini; Juánu ambakiti aiangperakuani aiangpesïrempti.
Juramuti Erodesintu xukaspti, jimboka imeri erachiri témba Erodiasïni kúrhetixapka, ka iámu imani ambe jimbojtu enga xáni nósesi ambe niátapka;
ka Erodesi kújtsïnchakorhesptiteru, enga Juánuni ónhatarkorhepka.
Arisï úkorhespti enga Juánu itsï atajtsïkpeni jápka, Jesusijtu itsï atajtsïkunhaspti; ka enga na uandamukukorheni jápka, auanda mítakorhespti
ka Espiritu Sántu, jipunhini jásï ma kétsespti andajtsïkuerani, ka auandarhu kurhanchekorhespti uandakua ma enga ísï arhimpka: –T'úri jucheti uátsïti xénhchakateska, engani ji erakuka.
Jesusi ma ekuatse témbeni uéxurhini isï jatirispti enga imeri úkuani uénapka. Ka uandanhasïrempti eska Jose uájpespka. Ka Jose Eli uájpespti,
ka Eli Matati uájpespti, ka Matati Lebiri, ka Lebi Melkiri, ka Melki Janairi, ka Janai Joseri,
ka Jose Matatiasïri, ka Matatiasï Amosiri, ka Amosi Naumiri, ka Naumi Esliri, ka Esli Nagairi,
ka Nagai Máatiri, ka Máati Matatiasïri, ka Matatiasï Semeiri, ka Semei Josekiri, ka Joseki Joderi,
ka Joda Joananiri, ka Joanani Reseri, ka Resa Sorobabeliri, ka Sorobabeli Salatieliri, ka Salatieli Neriri,
ka Neri Melkiri ka Melki Adiri, ka Adi Kosamiri, ka Kosami Elmadamiri, ka Elmadami Eriri,
Ka Eri Josueri, ka Josue Elieseriri, ka Elieseri Jorimiri, ka Jorimi Matatiri,
ka Matati Lebiri, ka Lebi Simeoniri, ka Simeoni Juderi, ka Juda Joseri, ka Jose Jonamiri, ka Jonami Eliakimiri,
ka Eliakimi Melea uájpespti, ka Melea Menairi, ka Mena Matateri, ka Matata Nataniri,
ka Natani Dabiri, ka Dabi Isairi, ka Isai Obediri, ka Obedi Boosiri, ka Boosi Salmoniri, ka Salmoni Naasoniri,
ka Naasoni Aminadabiri, ka Aminadabi Adminiri, ka Admini Arniri, ka Arni Jesroniri, ka Jesroni Faresiri, ka Fáresi Juderi,
ka Juda Jacobu uájpespti, ka Jacobu Isaakiri, ka Isaaki Abraaniri, ka Abraani Táreri, ka Táre Najoriri,
ka Najori Serukiri, ka Seruki Ragaueri, ka Ragau Felejiri, ka Feleji Eberiri, ka Eberi Selajiri,
ka Selaji Kainaniri, ka Kainani Arfaksadiri, ka Arfaksadi Semiri, ka Semi Noeri, ka Noe Lamekiri,
ka Lameki Matusaleni uájpespti, ka Matusaleni Enokiri, ka Enoki Jarediri, ka Jaredi Malaleliri, ka Malaleli Kainaniri,
ka Kainani Enosi uájpespti, ka Enosi Setiri, ka Seti Adaniri, ka Adani Diósï uájpespti.



Jesusi Espiritu Sántuni iámu incharhekorhetini, Jordani iurhekuarhu uératini k'uanhatsentaspti. Ka Espiritu jimesï páspti enga nónema irekaka,
ka tsimani ekuatse jurhiatekua jima jarhaspti, ka Nóambakiti ts'éjkuspti. Imani jurhiatekuechani Jesusi nómbema arhaspti, ka k'arhimaxaptia.
Nóambakiti jimajkani arhispti: –Ekari sési jimbo Diósï Uájpeka, juramuku íni tsakapuni eska kurhinda úkorhentaaka.
Jesusi arhispti: –Karakata arhisïndi: ‘No kurhinda atintku irekanhaati.’
Ka tátsekua Nóambakiti iótakuarhu uératini, sóntku iámendu parhakpeni anapu iretechani exeraaspti,
ka arhispti: –Íntskuakakini iámu juramukua, ka inde k'érati iretecheri k'érikua. Jimbokani ji intsïnhaska, ka ji íntskuaka néni engani ji uékaaka.
Ekarini tinguixurhicheska, iámu ambe chétiuati.
Ka Jesusi arhispti: –Karakata jarhasti: ‘Chéti Acha Diósïniri k'éri ambe arhiaka ka imantku marhuaku.’
Tátsekua Nóambakiti Jesusini Jerusaleni páspti, ka k'éri tióstarhu, sánderu iótakuarhu karhataspti ka arhini: –Ekari sési jimbo Diósï Uájpeka, ixu uératini k'uanikurhi;
jimboka karakata ísï arhisïnga: ‘Diósï juramuati eskaksïni imeri ánjelicha kúajchakuaka ka exenksïni jarhani.
Nómari tsakapurhu téksarhutaaka, jimbokaksïni jupijtatini páaka.’
Ka Jesusi arhispti: –Ístu karakata arhisïndi: ‘Ásï jama chéti Acha Diósïni ts'éjkuni.’
Enga Nóambakiti nóteru jánhaskapka nénateru Jesusini ts'éjkuni, sóndi kéndikukuspti.
Jesusi Galilea k'uanhatsentaspti, Espiritu Diósïri uinhapekuani iámu incharhekorhetini, ka iápuru jimesï imeri ambe uandanhasïrempti.
Ka ima iretecharhu k'umanchekua tángorhentskuecharhu jurhentpesïrempti, ka iámenduechaksï k'éri exesïrempti.
Jesusi Nasareti niraspti, jima enga ima k'uiripepka. Ka eska na p'indekua jatsipka, sábadu k'umanchekua tángorhentskuarhu inchaspti, ka arhintani jauaraspti.
Diósïri uandari Isaiasiri karakata intsïnhaspti eska arhintapiringa. Ka enga na karakatani p'irakupka, terunharhispti jima enga ísï karakata jaka:
“Acheri Espiriturini incharhetixati, jimbokarini míndaska eskani no jatsikorherichani ambakiti aiangperakua pákuauaka; axastirini ónhakatechani aianguani eskaksï sésikua intsïnhaaka irentani, ka eskani pátenharhichani éskatarantauaka; ka kuájpeani imechani engaksï jatajchakukorheni jaka;
ka uandantani eska Acheri sési jásï uéxurhini janoskia.”
Tátsekua Jesusi karakatani irhintaspti, k'umanchekua tángorhentskuarhu anapu jarhojpirini íntskuntaspti ka uaxakantaspti. Iámendu enga xáni jima janhapka jatsikueratixaptiksï exeni.
Ka ima ísï uénaspti uandani: –Inde ambe, engajtsï k'amaraka kurhani iásï úkorhestia.
Iámenduechaksï Jesusini sési uandatsesïrempti ka ískuksï pakareratixapti enga xáni sési jásï ambe uandempka. Ka kurhamarhperasïremptiksï: –¿Andi no ísï Jose uájpe?
Jesusi arhiaspti: –Ísïmendujtsïni arhiakia jamberi: ‘Tsinajpiri, t'uchu urheta tsinakorhe.’ Kájtujtsïni arhiaka: ‘Ambe engani jucha míteka eskari Kafarnaumi úska, ixujtu chéti iretarhu u.’
Ka chúngutaspti uandani: –Ísïsti eska no ma Diósïri uandari imeri iretarhu sési eronhantasïnga.
Ísïsptimendu, Israeliksï uánekua uarhiti tsîndicha jarhaspti, imani jurhiatekuechani jimbo enga Diósïri uandari Eliasï irekani jápka, enga tanimu uéxurhini ka terujkani no janipka ka enga kánekua k'arhimakua japupka.
K'óru, Eliasï nóma tsîndi Israeli anapu jinguni axanhaspti, ka Sarepta anapu ma jinguni axanhaspti, Sidoni no iauani jarharetini.
Ka ístuksï Israeli uánekua xúta jukarhekorhericha irekaxapti, jimajkani isï enga Diósïri uandari Eliseo jima irekani jápka, enga úpka, Naamanijku ambakeranhastaspti, ima enga Siria anapuepka.
Íni ambeksï kurharini, iámendu engaksï k'umanchekua tángorhentskuarhu jápka kánekuaksï ikiaspti.
Ikiatku anhaxurhinhaspti ka Jesusinksï petaataspti, ka jimaksï páspti enga sánderu iótarhukurhapka, imani juátarhu enga imecheri ireta jaka, ka jima uératinksï uekopani uéksïrempti.
K'óru Jesusi terujkani ísï nitamakuaspti ka jarhareantaaspti.
Jesusi Kafarnaumi kétsemaspti, imani ireta enga Galilea anapueka, ka sábaduechani jurhentpesïrempti.
Ka ísku pakareranhasïrempti exeparini eska ima na jurhentpempka, jimboka jarhamekua jinguni uandasïrempka.
K'umanchekua tángorhentskuarhu jarhaspti acheti ma enga nósesijasï espiritu incharhetini jápka, ka ima uinhachaspti:
–¡Jurajkujtsïni! ¿Amberi uéksïni juchantsïni jinguni, Jesusi Nasareti anapu? ¿Jurhaskijtsïni k'amajkuni? Jíkini míteska, ka míteska eskari Diósï Uájpa pímbinhaxetiska.
Jesusi nóambakitini ísï arhiparini xukajchaspti: ¡Pínasku ja ka uérhentsï indeni! Jimajkani nóambakiti achetini jima terujkani k'uanintskaspti iámenduechani japarini, uérhentaspti ka nómbema no sési úkuspti.
Ka iámenduechaksï chérakorhespti, ka arhijperasïremptiksï: –¿Ambe jásï uandakueski inde? Enga juramukua ka uinhapekua jinguni nósesi járhati espirituechani juramukuajka, ¡ka nóambakitichaksï úsïndi uérhpentani!
Ka jimesï Jesusiri ambeterku uandanhaxaptia.
Tátsekua Jesusi k'umanchekua tángorhentskuarhu uéntatini Simonio inchaspti. Ka jima Simoniri tarhampiri kánekua tinharaxapti, ka kómarhisptiksï Jesusini eska ambakerantapiringa.
Jesusi andarheraspti ka k'utitsetini tinharakuani xukaspti, ka tinharakua jurajkuspti. Ka sóntku jauaraspti, ka marhuakuaxaptia.
Enga na jurhiata ínchajtsïkupkia, iámendu engaksï xáni mámaru járhati p'amenchati jatsiapka, Jesusinksï pákuaspti; ka mándani arhispti p'ájtsïkuani, ka ambakerantaaspti.
Uánekua ima p'amenchatichajtuksï nóambakitichani uérhekorhentaspti, ísïksï uinhachaparini: –¡T'úri Diósï uájpeska! Ka Jesusi nóambakitichani xukaasïrempti, ka no jiáretaasïrempti eskaksï uandapiringa, jimbokaksï nóambakiticha mítespka eska ima Krístuespka.
Enga na erandepkia, Jesusi iretarhu uéakuspti, ka jima niraspti enga nónema jámempka. K'óru uáni k'uiripu niraspti jirinhantani. Nóksï jiánguntasïrempti,
ka Jesusi arhiasïrempti: –Uétarhesïndi eskani ambakiti aiangperakuani; enga Diósïri irechekueka máteru iretechantuni aianguauaka, jimbokani indeni niátanisïni axanhaka.
Jesusi uandakuani judiouecheri k'umanchekua tángorhentskuecharhu aiangpepasïrempti.



Ma xanhari ísï úkorhespti enga Jesusi Genesareti anapu japundarhu uanamukuni jámani jápka, ísï p'ikuarherasïrempti eskaksï pucharaxapka enga xáni uáni uékanhempka Diósïri aiangperakuani kurhanhani.
Ka japundarhu uanamukutini tsimani icharhuta teparichani exeaspti. Ka uarhorichaksï kétsespti cheremakuechani uaromantaani.
Ka Jesusi Simoniri icharhuta teparirhu jataspti, ka kómarhispti eska inchamapiringa, eska sáni inchamapiringa. Tátsekua teparirhu uaxarhukuspti ka jima uératini uénaspti jurhentpeni.
Enga na k'amarapka uandani, Simonini arhispti: –Inchama sánderu teparini ka cheremakuechani jima k'uanimaa je uarhuni.
Ka Simoni arhispti: –Jurhentpiri, erantskutakuskachi uarhoni ka nómachi p'itamaska; ka jimboka t'u uandasïnga, ménderu k'uanimaaka.
Engaksï na ménderu k'uanimapka, uánekuaksï kurucha p'ímaspti, tsapakurhixaptiksïa cheremakuecha engaksï xáni uáni p'itamapka.
Jimajkanksï níjkurhakuaspti máteruechani engaksï máteru teparirhu jámani jápka eskaksï nipiringa jarhoataani p'imantani. Nirasptiksï jarhuataani ka tsimanksï teparichani sési uiniraaspti ka uekamexaptiksïa jamberi xáni uáni p'itamatini.
Simoni Pédru ísï exeparini Jesusini tinguixurhikuspti ka arhini: –¡Acha, jarharentsïrini jimbokani ji k'amanharhintstiska!
Simoni ka iámenduksï chérakorhetixapti xáni uánekua kurucha p'itamaatini.
Santiagu ka Juánu, Sebedeo uájpechajtuksï chéxapti, ima engaksï Simoni jinguni jámani jápka. Ka Jesusi Simonini arhispti: –Ásï che, iásï uératiniri k'uiripu tánatiuaka.
Jimajkanksï icharhutechani uémantaaspti; jurarkusptiksï iámendu ambe ka chúxapasptiksï.
Ma jurhiatekua, enga Jesusi ireta ma jimbo jámani jápka, acheti xútku ma jima jarhaspti; ka enga Jesusini exepka, kápatseraspti ka komuarhispti: –Acha, ekari uékaska, uákarini ambakerantani.
Ka Jesusi p'árhespti uandaparini: –Uékasïnga. ¡Ambakentsïa! P'amenchati sóntku xúta jupinapaspti.
Ka Jesusi juramukuspti arhini: –Ásï nemani aiangu; táta jingunku ni, tátechaksï míte eskari ambakentaskia, ka pa kéjtsïtakua eskamendu Moisesi na juramukata jurajkuka.
Enga úpka, sánderu mítekorhepaxapti, ka uánekua tángorhenhantasïrempti kurhajchani ka eska ambakerantaapiringa.
K'óru Jesusi kéndikusïrempti uandamukukorheni jimesï enga nónema jámempka.
Ma xanhari enga Jesusi jurhentpeni jápka, jimaksï uaxakaspti máru fariseuecha ka máru juramukua jurhentpiricha engaksï Galilea ka Judea ka Jerusaleni uératini jutipka. Ka Acheri uinhapekua Jesusi jinguni xarharaxapti enga p'amenchatichani ambakerantauempka.
Jimajkanksï niáraspti máru engaksï jatatsekua ma jimbo pérapka achetini ma enga no úempka xanharani. Ka uéksïremptiksï incharani Jesusini pérakuni,
ka nóksï úsïrempti incharani, jimboka uánekua janhaspka; ísï jimboksïsï k'umanchekuani jini p'enojtsïtapti ka p'amenchatinksï jimesï kénhaspti jatatsekua jatsiakutini Jesusini pérakuni.
Ka eka Jesusi exepka na engaksï xáni mintsikempka, p'amenchatini arhispti: –Tata, k'amanharhintskuechaniri púamenhantaskia.
Ka jimajkanksï juramukua jurhentpiricha ka fariseuecha uénaspti eratseni: “¿Néski i enga tekajka Diósïni tájpanharhikuni? ¿Andi no Diósïjkusï újki k'amanharhintskuechani púatspentani?”
K'óru Jesusi míteparini ambe engaksï eratseni jápka, kurhamarheaspti: –¿Andijtsïsï ísï eratsejki?
¿Ambe sánderu no úkua jukaski, arhini: ‘k'amanharhintskuechaniri púamenhantaskia’, o arhini: ‘Jauara ka xanhara’?
Ka nirasïngaksïni mítetarani eska íni parhakpeni acheti Uájpa juramukua jatsiska k'amanharhintskuechani púatspeantani. Jimajkani p'amenchatini arhispti: –Arhixakakini, jauara ka k'arhantani chéti jatatsekuani ka ni níntani.
Sóntkusontku, ima enga no úempka xanharani jauaraspti, ka iámenduechaksï exexapti, k'arhantaspti jatatsekuani enga jatatsetini jápka ka níntaspti Diósïni k'éri ambe arhipantani.
Ka iámenduechaksï ísku pakareraspti ka Diósïnksï k'éri ambe arhispti, ka iámu chéparinksï uandaspti: –Iásïchi kánekua k'éri ka sési jásï ambe exeska.
Ka tátsekua Jesusi uéraspti ka tumina Roma axakua tánatini ma exespti enga Lebi arhinhempka, ka jima uaxakatixapti enga tumina tánempka. Ka Jesusi arhispti: –Chúxapurini.
Jimajkani Lebi jauaraspti, ka iámendu ambe jurajkuspti ka Jesusini chúxapaspti.
Ísï tátsekua Lebi chénjembo k'éri ma jarhojpekua jatsispti; ka uánekua máteru tumina tánaticha tángorhenhaspti, ka márkuksï uaxakatixapti.
Ka fariseouechaksï juramukua jurhentpiricha jinguni uénaspti Jesusiri jurhengorherichani arhinhchaani, arhiaparini: –¿Andijtsïsï tumina tánaticha ka k'amanharhintsticha jinguni t'ireni ka kauini jaki?
Ka Jesusi arhiaspti: –Imaksï tsinajpirini no uétarhenchasïndi engaksï no p'amenchani jaka, engaksï sési jámani jaka; tsinajpirinksï p'amenchatichasï uétarhenchajti.
K'amanharhintatichanisïni juka tánantaani, eskaksï Diósïni andarhentaaka; no imechani engaksï sési jaka.
Ka Jesusinksï jimajku arhispti: –Juánueri jurhengorhericha ka fariseuecheri jurhengorherichajtuksï méntkuksï k'arhinda jarhasïndi ka méntkuksï uandamukukorheni jarhasïndi, ka chéti jurhengorherichaksï méntku t'ireni ka kauini jarhasïndi.
Ka Jesusi arhiaspti: –¿Andi úsïntsï cha k'arhinda jatsiani tembucheri pámbetpirichani, enga tembucha imecha jinguni jauaka?
K'óru niáraati jurhiata engaksï tembuchani kénditaaka; ka enga janoaka ima jurhiatekua, jimajkani k'óruksï k'arhinda jauati.
Arini terukutarantskua arhiaspti: –Nónema takusï jimbanhe, takusï tamapu jimbo maiarasïndi; jimboka takusï jimbanhe ísku tsîjpeaka; kájtu, jimbanhe no kasïpeati tamapu jinguni.
Ka nójtu kauikua jimbanhe sïkuiri úrakatarhu jatsiranhasïndi, jimboka úberi itsïrhukua jimbanhe sïkuirini tsapakusïnga, ka kauikua tsînchesïndi, ka sïkuirijtu ambendarhekorheni.
Jimbosï úberi itsïrhukua sïkuiri jimbanherhu jatsirakueti.
Ka nónema jarhasti enga kauikua sési xarhiperakata ts'émutini, tátsekua auaka no iámu xarhiperakatani, jimboka uandasïnga: ‘Sési xarhiperakata sánderu áspesti.’



Sábadu ma jimbo, Jesusi tríju jatsiatakatarhu parhiakuxapti. Ka jurhengorheri jémbechaksï tríju kuarhajtsïkuaxapti, piiujkuasïremptiksï ka arhasïremptiksï.
Jimajkanksï máru fariseouecha kurhamarheaspti: –¿Andijtsïsï imani ambe újki enga no jiáretperanhajka sábadu úni?
Ka Jesusi arhiaspti: –¿Cha no arhintaskia na enga Dabi jámapka ma xanhari engaksï imeri pámbetpiricha jinguni k'arhimani jápka?
Diósïri k'umanchekuarhu inchaspti ka p'íkuaspti kurhindechani enga Diósï míndakatepka, arhaspti ka pámbetpiri jémbechantu íntsaspti, nájkirukaksï tátechajku jiáretanhempka imeni jásï kurhinda arhani.
Ka arhiasptiteru: –Acheti Uájpa sábaduechantu juramusïndi.
Máteru sábadu, Jesusi k'umanchekua tángorhentskuarhu inchaspti ka uénaspti jurhentpeni. Acheti ma enga t'irerkandani k'urhujkupka jima jarhaspti;
ka juramukua jurhentpiricha ka fariseouecha Jesusinksï eranguxapti ka exenksï eska sábadu ambakerantapiringa, ka ísïksï xékuntani ambe arhinharhikuni.
Ka Jesusi mítetini ambe engaksï eratseni jápka, Jesusi acheti k'urhujkurhani arhispti: –Jauara ka terujkani niára. Ka ima acheti jauaraspti ka anhaxurhispti,
ka Jesusi arhiaspti: –Ambe máksïni kurhamarheaka: ¿Ambe jiáretperanhasïnki sábadu úni: sési ambe o nósesi ambe? ¿P'ímutantani nemani o k'amajkuni?
Tátsekua iámenduechani erateaspti engaksï uirhindatini jápka, ka achetini arhispti: –Ióxurhantsï. Ima acheti ióxurhantaspti ka ambaxurhantani.
Ka kánekuaksï ikiaspti, ka uénasptiksï úskuni ka arhijperani nénaksï Jesusini úpirini ambe ma úkuni.
Imani jurhiatekuechani Jesusi juáta ma jimbo niraspti uandamukukorheni, ka erantskutaspti Diósïni kómarhini.
Ka enga na erandepkia, jurhengorheri jémbechani ióarhiaspti, ka témbeni tsimani erakuaspti, ka uandakua páni axaaspti.
Arichani: Simoni, engajtu Pédru arhimpka; Andresï, Simoniri erachi jémba ka Santiagu ka Juánu ka Felipe ka Bartolome
ka Mateo ka Tomasï ka Santiagu Alfeo uájpa; ka Simoni enga Selotepka;
ka Júdasï Santiagu uájpa; ka Júdasï Iskariote, ima enga Jesusini sïpatapka.
Jesusi juátarhu uératini imecha jinguni kétsemaspti, ka pákua ma jimboksï pakareraspti. Jimaksï tángorhespti uánekua engaksï chúxapempka, Judea anapuecha ka Jerusaleni ka ístu Tiro ka Sidoni anapuecha.
Jesusinksï kurhajchani niáraspti, ka eska Jesusi ambakerantaapiringa. Ima engaksï nósesi jásï espirituechani jimbo nósesi p'ikuarherani jápka, imajtuksï ambakeranhantaspti.
Ka iámenduechaksï uéksïrempti Jesusini p'árheni, jimboka uinhapekua uérhexapka enga jimbo ambakerpentani jápka.
Jesusi jurhengorheri jémbechani erateaspti ka arhiani: “Cha k'ória engajtsï no jatsikorherika, jimboka cháriska Diósïri irechekua.
“Cha k'ória engajtsï k'arhimani jaka, jimbokajtsï niáchatanhantaaka. “Cha k'ória engajtsï uerajka, jimbokajtsï tátsekua tsípeaka.
“Cha k'ória engajtsï ikiamenhajka, engajtsï petaatanhajka, engajtsï útamenhajka, ka engajtsï Acheti Uájpani jimbo no xénhchanhajka.
Kánekua tsípe je, ima jurhiatekua tsanguarantsï je tsípeni, jimbokajtsï cha auandarhu k'éri ma intsïmperata intsïnhaaka; jimbokaksï tua anapu Diósïri uandarichantu májkueni nósesi káaspka.
“K'óru, ¡jarhonheni cha jatsikorhericha jimbokajtsï intsïnhaskia sési p'ikuarherakua!
“¡Jarhonheni cha engajtsï iásï uinirini jaka jimbokajtsï k'arhimaaka! “¡Jarhonheni cha engajtsï iásï tsípeni jaka jimbokajtsï ueraaka xáni mískorheni!
“¡Jarhonheni cha engaksïni iámenduecha k'éri ambe arhijka!; jimbokaksï ióntki anapuecha ísï káasïrempka imechani engaksï Diósïri uandari eratakorhempka.
“K'óru chánksïni engajtsïni kurhajchani jaka arhixakaksïni: P'ámskaa je imechani engaksïni no xénhchajka, jarhuataa je imechani engaksïni no xénhchajka,
sési arhia je imechani engaksïni no sési arhijka, ka kómarhijpekua je imechani engaksïni útachejka.
Engakini nema mápuru páksanharhikujka, jurajkukini tsimapuru atani; ka ekakini nema sununda euakorheaka, jurajkue chéti xukuparhakuajtu páni.
Ne uéjkikini kurhacheni ambe ma, íntsku, ka imani engakini chéti ambe euakorheaka, ásï arhi euantani.
“Ísï kámpe je eskajtsï na uéjka eskajtsï cha kánhaaka.
Ekajtsï cha imechanku p'ámskaaska engaksïni chánksïni p'ámskajka, ¿ambejtsï sáni sési úxaki? K'amanharhintsticha jamberiksï ísï jámsïndi.
Ka ekajtsï imechanku sési ambe úkuajka ekaksïni chánksïni sési ambe úchejka, ¿ambe sáni sésiski? K'amanharhintstichajtuksï ísï jámsïndi.
Ka ekajtsï imechanku kuánetaajka engajtsï ambe ma erarhukukuani jarhajka, ¿ambejtsï sáni sési úxaki? K'amanharhintstichajtuksï kuánetperasïndi maiamperakua erokorhentaparini.
Cha xénhchaa je imechani engaksïni chánksïni no xénhchajka, ka sési ambe úni, ka kuánetkorheni nómbema erokorhentaparini. Ísï jámantsï kánekua kúndamenhantaaka, ka chájtsï k'éri Diósï uájpeuaka, enga uarhisechani ka nósesi kámpitichantu p'amojkuajka.
“Cha sési kámpe je, ísï eska chári Táte na sési kámpejka.
Ásï arhinchpe je, ka nójtsï arhinchanhaaka. Ásï uandatspe je ka nójtsï uandatsenhaaka. Púatspentsï je ka púamenhantaakajtsï.
Íntsïmpe je ka íntsïmbenhaakajtsï. Sésiksïni jatsïrachentaati, katsikatsinhachentaatiksïni, taianhantskata ka churhuntsïti jamberiksïni jatsïrachentaati. Jimboka májkueni eska cha xáni íntspeaka, xántsï intsïnhantaaka.”
Jesusi íni terukutantskua arhiaspti: “¿Andi pátenharhi ma marhuakusïni máteru pátenharhini urhekupani? ¿Nóksï tsimarheni uekanhea?
Nóma jurhengorheri jurhentpiri jémba jinguni sánderu ambesïndi: eka na jurhengorhekuani k'amaraakia, jurhentpiri jémba jinguni méntkueniuati.
“¿Andirisï chéti erachini uéjki jarhuatani enga echenharhitini jarhajka, ka nóri eratekorheni kostiasïni engari t'u eskuarhu kámani jaka?
Ka ekari no exekorhejka kostiasïni engari chéti eskuarhu kámani jaka, ¿Nénari tekaasïni chéti erachini arhini: ‘Erachi, jurajkukini echenharhikua p'ínharhikuntani?’ ¡K'éri chkuándira! T'u uéna kostiasïni p'ínharhintani, ka ísïri sési exeaka, ka úakari chéti erachini echenharhikua p'ínharhikuntani.
“Nóma ambakiti anhatapu úsïndi no áspiti amanhejchakua jukani, níjtu újki ísku jásï anhatapu áspiti amanhejchakua jukani.
Táchani anhatapu mítenhantasïndi imani jimbo ambe enga jukajka: karhasïrhu no jigusï p'ikunhantasïndi, níjtu tsïtunirhu uba p'ikunhantajki.
Nema enga sési arhijpetiuaka, sési jásï ambe uandasïndi, jimboka sési jásï ambe mintsitarhu jatanhetixaka, ka nema enga nósesi arhijpetika, nósesi uandasïndi, jimboka nósesi jásï ambe mintsitarhu jatanhetixaka. Jimboka ambe enga xáni mintsitarhu jatanhetini jaka, imani ambe uandasïnga.
“¿Andijtsïnisï cha arhijki ‘Jucheti Acha, Jucheti Acha’ arhini, ka nójtsï úsïnga engaksïni ji arhijka?
Arhiakaksïni ne engeni jáxeka ima engarini jurhajka andarherani ka kurhani, ka úni ambe engani arhiaka:
méntkueni jáxesti nema jinguni enga k'umanchekua úni jámani urheta kánekua jarhakupka ka enga pítsekua tsakapurhu kújtsïtapka. Enga iurhentpepka uinhamu k'umanchekuani andarherapka ka nósani manatani jimboka sési úkata jarhaspka.
Ka ima engarini kurhajka ka no ísï úni eskani na arhijka, méntkueni jáxesti ima jinguni enga k'umanchekuani no pítsekua jinguni echerindu úpka ka enga iurhentpepka ka enga k'umanchekuani uinhamu andarherapka, xerendurhintaspti, ka iámu purundurhintani.”



Enga na Jesusi k'amarapkia uandaxetspeni, Kafarnaumi niraspti.
P'urhejkuticheri urhejtsïkuri ma jima irekaxapti enga jántspirini ma kámempka enga kánekua xénhchempka, uinhamu p'amenchataxapti ka uarhixaptia.
Ka enga mítepka eska Jesusi jimesï jámaxapka, judiouecheri achamasïchani máru axaaspti eskaksï kómarhipiringa eska nipiringa jántspiri jémbani ambakerantani.
Imaksï Jesusini andarheraspti ka kánekuaksï kómarhispti, arhiparini: –Sési jarhasti eskari indeni p'urhejkuticheri urhejtsïkurini jarhuataaka,
jimboka inde juchari iretani xénhchasïnga ka jimbokajtsïni juchari k'umanchekua tángorhentskuani úcheska.
Jesusi imecha jinguni niraxapti, ka enga na k'umanchekuarhu niárani jápkia, p'urhejkuticheri urhejtsïkuri imeri mítekatechani máru axaaspti, eskaksï Jesusini arhipiringa: “Acha, ásï ójkutakorhe, jimbokani ji no nitatarheska eskari t'u jucheni inchaaka;
ísï jimbokinisï no jamberi tekaaka nitsïkorheni jirinhantani. T'u engari uandaska, jucheti jántspiri ambakentaati.
Jimbokajtsïni jíndentu jucheti k'ératicha juramuchesïnga, ka májkueni jíjtuni káasïnga p'urhejkutichani engani ji juramukuajka, Ekani imani ma ísïni, ni jini arhijka, ima nirasïndi; ka ekani arhiaka máteruni eska juuaka, ima jurhasïndi; ka ekani jucheti jántspirini ambe ma úrajka, ima úsïndi.”
Jesusi ísku pakareraspti ísï kurharini, ka imechani erauaparini engaksï chúxapani jápka, ísï uandaspti: –Sési jimbo iápuru Israeli nónemani míteska enga xáni jakajkujka eska i acheti na jakakujka.
Engaksï ánchperata úricha niántapka, jántspiri t'uíni ambakentasptia.
Tátsekua enga na i ambe úkorhepkia, Jesusi iretarhu ma niraspti enga Naini arhinhajka. Jurhengorheri jémbecha jinguni niraxapti ka uánekuateru ninhaxapti.
Enga na iretarhu andamukuerani jápka, erangpespti eska uarhiri ma pánhantaxapka jatsinhantani, ka uarhiriri amamba imantku sapini kámasïrempti, ka tsîndispti. Uánekua iretarhu anapuechaksï pámbetapaxapti.
Enga Jesusi exepka, imani uarhitini p'amojkuspti ka arhispti: –Ásï uera.
No ióndaspti uarhirini andarherani ka uarhiriri jatantskuani p'árheni, ka ima engaksï pántani jápka p'íngukukorhesptiksï. Jesusi uarhirini arhispti: –Tumbí, túngenisï arhijka: ¡Jauara!
Ka uarhiri uaxakantaspti ka uénani uandaxentani, ka Jesusi amambani íntskuntaspti.
Ísï exerini, iámendu chérakorhenhaspti ka uénanksï Diósïni k'éri ambe arhini uandaparini: –K'éri Diósïri uandari ma juchantsïni jinguni jámaxati. Ka uandasïremptijtuksï: –Diósï imeri iretani jarhuatani jurhasti.
Ka imani ambe enga Jesusi úpka iápuru Judea ka iápuru jima uanondani isï mítekorhespti.
Juánu Itsï atajtsïkpiri iámendu indeni ambe mítespti, jimbokaksï jurhengorheri jémbecha aianguspka. Ka Juánu imani tsimani erakuaspti ka uandajpaani
ka axaaspti, eskaksï Jesusini kurhamarhepiringa: ¿imespia sési jimbo enga jupiringa, óksï máteruni erokorhepirinki?
Juánueri ánchperata úrichaksï andarheraspti Jesusini ka arhinksï: –Juánu Itsï atajtsïkpirijtsïni axasti eskaksïni kurhamarheaka t'úeskia enga juuaka, óchi máteruni erokani jauateru.
Jesusi uánekua jimajku ambakerantaaspti ka sési p'ikuastantaani, ka nósesi jásï espiritueri ambe ambakerpentaspti, ka uánekua pátenharhichani eskatarantaaspti.
Ka ánchperata úrichani arhiantaaspti: –Ni je ka Juánuni aianguntsï je ambe engajtsï exeka ka kurhani. Aiangu je eskaksï pátenharhicha exesïnga, eskaksï chkéjchuecha xánharasïnga, eskaksï xúta jukaricha ambakentasïnga, eskaksï kándicha kurhasïnga, eskaksï uarhiricha tsíntasïnga ka eskaksï nómbema jatsikorhericha ambakiti aiangperakua aiangunhantaxakaia.
¡Ka tsípe ima engarini méntku isï mintsikajka!
Engaksï Juánueri ánchperata úricha níntapkia, Jesusi uénaspti Juánueri ambe aiangpentani uandaparini: “¿Ambejtsï exeni uéraski jimesï enga nónema irekaka? ¿Sïmba kórheatakatani ma?
Ka enga no ísïka ¿Jiántsï ambe uéraski exeni? ¿Nemani ambakiti ambe xukuparhatini? Chájtsï míteska eska ne engaksï ambakiti ambe xukuparhajka ka ambakiti ambeksï jatsikorheni, eskaksï ima irechecho jarhaska.
Jiáni ¿ambejtsï uéraski exeni? ¿Diósïri uandarini ma? Jo, ísïstimendu, ka enga Diósïri uandari ma jinguni sánderu k'éri ambeka.
Juánu imesti enga karakatarhu arhijka: ‘Exe, jucheti uandakua párinkini urhetatachepaxaka, engakini xanharini ambantskachentaaka.’
Aianguxakaksïni eska iámendu parhakpeni anapuechani jinguni, Juánu jinguni nónema sánderu k'ériska; ka ima enga Diósïri irechekuarhu sánderu sapichueka, Juánu jinguni sánderu k'éristi.”
Iámendu imechani engaksï Juánuni kurhajchaka, imecha jamberi engaksï Romani tumina tánakujka, Juánu itsï atajtsïkuasti, ísï jámanksï ústi jánhaskani eska Diósïri xanhari sési ambeska;
Enga úka, fariseouecha ka juramukua jurhentpirichaksï no uékasti itsï atajtsïni, ka ísï jámatinksï no jaiapanhentasti imani sési ambe enga Diósï patsakuaatini jápka.
“¿Iásï anapuechani ambe jinguni terukutpea? ¿Ambeni jáxenhaski?
Xárhanhasti eska sapicha engaksï kópekuarhu niarajka ch'anani ka uinhachatsperanksï: ‘Kústacheskaksïni ka chájtsï no uarhaska; ka nójtsï ueraska engaksïni kómu járhati pirecheaka’
Jimboka Juánu Itsï atajtsïkpiri jurhaska enga no arhajka kurhinda ka enga nójtu kauijka, ka chájtsï uandasïnga: ‘Nóambakitini ma kámasïndi.’
Jimajku acheti Uájpa jurhasti, enga t'irejka ka kauikua itsïmantani, ka chájtsï arhisïnga: ‘Exe je, jukari t'iresïndi ka kauini, ka nósesi úrichani jinguni sési arhijperasïndi engaksï Roma axakua tumina tánajka.’
Enga úka, Diósïri mímixekua jánguarhu xarhatanhasïndi.”
Fariseo ma Jesusini t'ireni p'imarhespti, ka Jesusi imeri k'umanchekuarhu niraspti. Uaxandetixapti t'ireni,
enga imani iretarhu anapu ma uarhiti ísku jándi ma niárapka, ka enga mítepka eska Jesusi niraspka imani fariseouo t'ireni, ambakiti p'untsumekua sési jásï ma tsúntsu mímukukata uiniratini páspti.
Ueparini, Jesusini andandukueraspti ka uekua jimbo úndaspti kuakandurhatani, tátsekua jauiri jimbo kutsundukuntaspti, ka no jurajkuntaspti putindukuni ka p'untsumekua atandukuni.
Ima fariseo enga Jesusini p'imarhepka, ísï exeparini eratsespti: “Enga i tata sési jimbo Diósïri uandaripiringa, mítepirindi eska ísku jándi ma uarhitisï p'árheni jaka.”
Jimajkani Jesusi fariseoni arhispti: –Simoni, ma ambe kámaxaka ka arhiakakini. Fariseo arhispti: –Jurhentpiri, arhirini.
Jesusi arhispti: –Tsimanksï acheticha kuánetpirini ma kánguxapti. Ima ma ísï, ma irepeta ka iúmu ekuatse (500) tumina kánguxapti, ka máteru tsimani ekuatse ka témbeni kánguxapti; (50)
ka jimbokaksï no úni jápka íntskuntani, kuánetkorheri kántsperata tsimarheni jurajkukuaspti. Iásïrini arhiia, ¿néndi arhijki eska sánderu xénhchaaka kuánetpirini?
Simoni arhispti: –Ji arhijka eska ima acheti enga sánderu kánguni jápka. Ka Jesusi arhispti: –Ísïsti eskari na uandajka.
Ka uarhitini erateparini, Jesusi Simonini arhispti: –Íni uarhitiniri exeskia; ji chéti k'umanchekuarhu janoska, ka nórini sáni íntskuska itsï engani jupandutarapiringa; ka inde uarhitinirini inderi uekua jimbo jupandukusti, ka inderi jauiri jimborini kutsundukuntasti,
ka t'úrini janorintku, no putinharhikuska, ka inde uarhitirini no jurajkuntaxati xáni putindukuni.
Nórini sáni atajtsïkuska tamari ambe ka inde uarhiti k'órurini p'untsumekua atandukusti.
Indeni ambe jimbokinisï arhijka eska k'amanharhintskuechani púamenhantaskia, jimbokarini kánekua xénhchaska; ka ne enga sáni ambejku púamenhantajka, sántkurini xénhchasïndi.
Tátsekua uarhitini arhispti: –T'úri k'amanharhintskuechani púamenhantaskia.
Máteruecha engaksï uandajpanhantapka ka engaksï jima jápka kurhamarhperanksï uénaspti: –¿Néski i, enga k'amanharhintskuechani jamberi púatspeantajka?
Ka Jesusi uarhitini arhisptiteru: –P'ímutanhantaskaria jimbokarini mintsikaska; sési p'ikuarherapantsï.



Tátsekua enga i ambe úkorhepka, Jesusi uánekua ireta k'ératicharhu ka ireta sapirhaticharhu jámaspti, Diósïri irechekua jimbanhe aiangperakuani arhijtsïkpeparini. Ka témbeni tsimani jurhengorherichaksï pámbetapaxapti,
ka ístuksï máru uarhiticha pámbetapaxapti enga ima ambakerantaapka ka máru enga nósesi járhati espirituechani petarhetantaapka. Imani uarhitichani jinguni niraxapti, Magdalena arhikata ka Juanajtuksï jima niraxapti, ima Juana engaksï iúmu tsimani nóambakiticha uérhentapka;
Kúseri témba, ima enga Erodesiri patsaripka; ka Susana; ka uánekuateruksï uarhiticha engaksï jatsikorhekua ambe jinguni jarhuatauempka.
Uánekua uéakunhaspti iretecharhu Jesusini exeni, ka ísï jámani uánenhantaspti. Jimajkani Jesusi arini uandantskua terukutarantskua aianguaspti:
“Tarheri ma niraspti tríju k'uájpani. Ka tríju k'uájpani jámani, máruksï tríjuecha xanhari andatseraspti ka t'auajchakunhaspti ka kuínichaksï ántaspti.
Máteruksï namoni tsakapendu andatseraspti; ka enga na andarapka, itsïksï kueratanchani k'arhispti.
Máteruksï namoni akarheni jinguni andatseraspti; ka jimbokaksï márku andaraspka, akarheni ójchakuraspti.
K'óru máteru namoni tríju ambakiti echerindu andatseraspti; ka k'éraspti, ka ambanharhiksï tríju jukaspti.” Ísï uandaspti Jesusi ka uinhamu uandasptiteru: “¡Ne engaksï kámajka kurhangukua, kurhangueksï!”
Jurhengorherichaksï kurhamarhespti Jesusini, ima uandantskua terukutarantskua ambe arhikuekasïrempki.
Ima arhiaspti: “Chánksïnksïni Diósï imeri irechekuarhu anapu ambe mítetaraxati enga nótki nema mítejka, ka máteruechani uandantskua terukutarantskua jimbojku aianguasïndi, eskaksï ísï jámani no exeaka, na uéjkiksï xáni eskani jarhani, ka na uéjkiksï xáni kurhani jarhani eskaksï no kurhanguaka.
“Uandantskua terukutarantskua ísï ambesï arhikuekajti: “Tríju jatsintskua Diósïri uandakuesti;
ima namoni enga xanhari jimbo andatseraka imechani arhikuekaxati engaksï aiangperakuani kurhajka ka jurhasïndi nóambakiti ka mintsitarhu kénditakuasïndi, ásïksï ísï jámani jakajkue ka p'ímutanhantanksï.
Ima namoni tríju enga tsakapendu andatseraka; imechani arhiaxati engaksï aiangperakuani kurhajka ka tsípekua jingunksï jiókorheni, k'óruksï no kánekua sïrangua páni; namoni jurhiajkuksï jakajkusïndi, ka nóksï úsïndi jima engaksï ts'éjkunhajka.
Ima tríju enga akarhenirhu andatseraka imechani arhikuekaaxati engaksï kurhajka, ka engaksï sánhani arhijka uandanheani ka jatsikorhenhchani ka ambeksï kánhchani ka xénhchani, ísï jámanksï no úsïndi ambakiti ambe íntspentani.
Ka ima k'ória tríju engaksï ambakiti echerindu andatseraka, imestiksï engaksï ambakiti mintsita jinguni uékaparini kurhajka ka nóksï ísku kurhani, ka engaksï sési anhaxurhikorhetini ambakiti ambe íntspentajka.
“Nónema erajkutarakua ma étskutini ójchakurasïndi o jískani; sánderu sáni, karhakua pérasïndi eskaksï exeaka ima engaksï inchajka.
Méntkueni, nómbema jarhasti enga no mítekorheaka, ka nójtu ambe ma jarhasti enga sïpatekuarhku patsakata jaka enga no mítekorheaka, ka iámendu ambe k'amak'amasï mítekorheati.
“Ísï jimbo sési kurha je, jimboka ima enga jatsikorheka, sánderu intsïnhaati; ka ima enga nómbema jatsikorheka, imani jamberi euanhaati enga eratseni jaka eska jatsikorheska.”
Jesusiri amamba ka erachichaksï jima niáraspti enga ima jápka, ka nóksï úspti andarherani jimboka uánekua janhaspka.
Jesusinksï aianguspti: –Chéti nánde ka chéti erachichaksï uérakua jarhasti, ka uandaxechenksïni uékaxati.
Ka ima arhiaspti: –Imaksïsï jucheti nándeti ka jucheti erachini, engaksï Diósïri uandakuani kurhajka ka marhuatanksï; ka nóksï ísku kurhani.
Ma xanhari, Jesusiksï imeri jurhengorherichani jinguni teparirhu ma jataspti, ka arhiaspti: –Ju je japundani parhimeni. Ka uérasptiksï nirani,
ka engaksï parhimeni jápka Jesusi k'uíspti. Ka uénaspti uinhamu tarhiameni, ka tepari uénaspti itsï jatani ka uekamexaptiksïa.
Jimajkanksï Jesusini tsínharhitaspti ka arhinksï: –¡Jurhentpiri! ¡Jurhentpiri! ¡Uekamexakachia! Jesusi jauarasti ka tarhiatani ka jenguerakuechani xukaaspti, ka ambajpatentaspti.
Tátsekua imeri jurhengorherichani arhiaspti: –¿Andichkajtsïnisï no mintsïkajki? Ka imaksï chérakorhetini ka ísku pakareratini kurhamarhperani uénaspti: –¿Néxamue i enga tarhiatani ka itsïni juramukujka ka kurhajchasïndiksï?
Ka úsptiksï Jerasa niárani, enga japundarhu parhimetini jaka, Galilea erangurhini.
Enga Jesusi kétsepka, iretarhu uéakuspti acheti ma enga nóambakiti incharhetini jápka, ka Jesusini andarheraspti. Ióni patsïkjasï jámasptia, ka k'umanchekua no jatsikorhespti, uarhiri jatsintskatecharhu ísï irekaspti.
Enga exepka Jesusini, tinguixurhikuspti ka uinhachaparini arhispti: –¡Jesusi K'éri Diósï Uájpa, ásïrini inchaakuche! ¡Kómarhixakakini eskarini no nósesi kámaaka!
Ísï uandaspti jimboka Jesusi nósesi jásï espirituni juramukuspka eska uérhentapiringa. Nóambakiti mémechani uéntaspti achetini míngorheni; ka náuejki sïndari tiámueri jimbo jójkunhani ka jóndukunhani, ima katsïndurhiasïrempti, ka nóambakiti jimesï pásïrempti enga nónema irekapka.
Jesusi kurhamarhespti: –¿Nári arhikorheski? Ka ima arhispti: –Lejioni arhinhasïnga. Ísï uandaspti jimbokaksï uánespka nóambakiticha engaksï incharhetini jápka,
nósesi járhati espirituechaksï arhispti Jesusini eska no k'éri kauaru uekanhaapiringa.
Imani juátarhuksï uánekua kúchicha jámaxapti, ka nóambakitichaksï kómarhispti eska jiáretaapiringa eskaksï kúchichani incharheapiringa; ka Jesusi jiáretaaspti.
Nóambakitichaksï uérhentaspti achetini ka kúchichanksï incharheaspti, ka imaksï uiriaspti kétsemani japundarhu jamberi ka jimaksï uarhimespti.
Ima kúchi eranguticha engaksï exepka néna enga úkorhepka uiriasptiksï sïpakorheni ka iretarhu ka juátarhuksï niraspti uandantani.
Uéranhaspti exenhani ambe enga úkorhepka. Ka engaksï niárapka jima enga Jesusi jápka, exesptiksï eska ima acheti engaksï nóambakiticha uérhentapka uaxandetixapkia Jesusini kurhajchani, xukuparhatini ka sési ambakentatini; ka chérakorhenhaspti.
Ka ima engaksï exepka néna enga úkorhepka, uandantasptiksï na enga ambakeranhantapka ima enga nóambakitichani káani jápka.
Iámendu Jerasa isï anapuechaksï jíani uénaspti Jesusini kómarhini eska uéakukuantaapiringa, jimbokaksï kánekua chéxapka. Jimbo, Jesusi jatantaspti icharhutani ka níntaspti.
Ima acheti engaksï nóambakiticha uérhentapka, kómarhispti eska jiáretapiringa imani jinguni nirani, enga úpka, Jesusi juramukuspti eska pakarapiringa, arhispti:
–Chénio níntsï ka uandantsï ambe enga t'úngeni jimbo Diósï xáni úka. Ima acheti níntaspti ka iámu iretarhu uandantaspti embe enga Jesusi úkupka.
Enga Jesusi japundarhu parhimentapka, tsípekua jinguni eronhantaspti, jimbokaksï iámenduecha erontaxapka.
Jimajku niáraspti ma enga Jáiru arhinhempka, ima enga k'umanchekua tángorhentskuarhu k'érini jápka. Ima acheti, Jesusini kápatsekuspti, ka kómarhispti eska p'urhembepiringa,
jimboka májku nanaka sapichuni kángorhesïrempka, témbeni ka tsimani uéxurhini isï jatiri ma enga uarhini jápkia. Enga Jesusi nirani jápka, katsinhapaxaptiksï jimbokaksï uánekua chúxapaxapka.
Jima niraxapti uarhiti ma enga témbeni tsimani uéxurhini iurhiri késkuparini jámani jápkia, ka enga na k'amajkutapkia eska xáni jatsikorhepka, xáni tsinajpirichani maiamuaani, ka enga nónema úpka ambakerantani.
Ima uarhiti Jesusini tátsepani ísï andarheraspti ka karona jupirhukukuspti, ka iurhiri anhakuatsekuspti.
Jimajkani Jesusi kurhangorhespti: –¿Nérini p'árheski? Ka jimboka nónema jiókorhesïrempka, Pédru ka engaksï márku jápka arhisptiksï: –Jurhentpiri, iápuru ísïksïni katsinhaxati ka p'ákchakuni ka útasïri kurhangorhesïnga: ‘¿Nérini p'árheski?’
Ka Jesusi ménderu uandaspti: –Nemarini p'árhesti, jimbokani p'ikuarheraska eskarini uinhapekua uérheska.
Ima uarhiti, enga na jánhaskakorhepka eska piáranhaspka, manaraparini niraspti Jesusini tinguixurhikuni. Iámenduechani japarini aianguspti andisï p'árhepi, ka néna enga ambakentapapka enga p'árhepka.
Jesusi arhispti: –Jucheti uátsï, p'ímutanhantaskaria jimbokarini mintsikaska. Sési p'ikuarherapantsï.
Jesusi útasï uandaxapti, enga Jáiro anapu uandakua pári ma niárapka, ka arhispti: –Ásteru ójkutani jaia Jurhentpirini; chéti nanaka sapichu uarhistia.
Enga Jesusi kurhapka, arhispti: –Ásï che; ma mintsita jinguntkurini mintsika, ka chéti nanaka sapichu ambakentaati.
Ka eka k'umanchekuarhu niárapka, íchanku jiáretaspti eskaksï ima jinguni inchapiringa: Pédruni ka Santiaguni ka Juánuni, ka nanaka sapichueri tátjemba ka amambani.
Iámenduechaksï nanaka sapichuni uekuxapti ka p'amojkuni, ka Jesusi arhiaspti: “Ásï uera je; nanaka sapichu no uarhirixati, k'uíxati.
Iámenduechaksï Jesusini teresmarhuspti, jimbokaksï mítespka eska nanaka sapichu uarhirixapkia.
Ka Jesusi jupijkuspti nanaka sapichuni ka uinhachaspti uandani: –¡Nanaka sapichu, Jauara!
Ka ima nanaka sapichu tsíntaspti; ka jauarapaspti, ka Jesusi juramuspti eskaksï t'irerapiringa.
Tátjemba ka amambaksï kánekua ísku pakareraspti, ka Jesusi juramukuaspti eskaksï nónemani aiangupiringa néna engaksï jámapka.



Jesusi imeri témbeni tsimani jurhengorherichani tánaaspti, ka uinhapekua ka juramukua íntsaspti, eskaksï iámendu járhati nóambakitichani úpiringa juramukuani, ka eskajtuksï úpiringa p'amenchakuechani ambakerpentani.
Axaaspti Diósïri irechekuani uandantani ka p'amenchatichani ambakerantaani.
Arhiaspti: Ásï ambe ma pákorhe je: –Tenhexkorhekua ásï pa je, ka sutupujtu ásï pa je, ka t'irekuajtu ásï pa je, ka tuminajtu ásï pa je, ka mórhekuajtu ásï pa je.
Mápurku pakara je k'umanchekuarhu engajtsï niárka, eskajtsï xáni ióni jima jarhajka.
Ekaksïni ma iretarhu no jiókaska, uéakuntsï je ka t'upuri sési uauanduntsï je, eska ísï jámani marhuakuauaka míani jarhani eskaksï aiangukata jarhaspkia.
Nirasptiksï ka iámendu iretecharhuksï niáraspti, ambakiti aiangperakuani aiangpepani ka ambakerpentapani.
Juramuti Erodesi mítespti ambe enga xáni úkorheni jápka; ka no jánhaskasïrempti andisï ísï úkorheni jápi, jimbokaksï máru uandasïrempka eska Juánu Itsï atajtsïkpiri tsíntaspka;
máteruksï uandasïrempti eska Diósïri uandari Eliasïsï xarhantapka; ka máteruksï uandasïrempti, eska ióntki anapu ma ísï Diósïri uandarisï tsíntapka.
Ka Erodesi uandaspti: –Ji juramuspka eskaksï Juánuni kachujchakupiringa. ¿Andi néski ima engajtsïni xáni ambe aianguni jaka? Jimbosï Erodesi jángorhentani jápti Jesusini míteni.
Engaksï jurhengorhericha k'uanhatsentapka, Jesusinksï aianguspti ambe engaksï úpka. Ima támu páaspti, iretarhu ma enga Betsaida arhinhajka.
K'óru enga mítenhapka, chúxapasptiksï, ka Jesusi sési eroaspti, Diósïri irechekueri ambe uandaxekuaspti ka p'amenchatichani ambakerantaaspti.
Enga xatinini jápkia, Jesusinksï andarheraspti témbeni tsimani jurhengorhericha ka arhisptiksï: –Axajpentsï iretecharhu engaksï ixu no iauani jaka, mintsikorheni ka t'irekua jirinhani, jimboka ixuesï nómbema akua jarhaska.
Jesusi arhiaspti: –Cháchka t'ireraa je. Imaksï arhispti: –Iúmu kurhindajkuchisï kámani jaka ka tsimani kurucha, juchachkani nirania t'irekua p'ikuani.
Jimboka iúmu mili (5000) ísïnhaspka. K'óru Jesusi jurhengorheri jémbechani arhiaspti: –Tsimani ekuatse témbenichani isï uaxastpe je.
Imaksï kurhajchaspti ka iámenduechanksï uaxastaaspti.
Jimajku Jesusi iúmu kurhindechani ka tsimani kuruchechani p'íkuaspti, ka auandarhu erancheparini újchakuraaspti, arhukuaspti ka jurhengorheri jémbechani íntsaaspti eskaksï etsakupiringa.
Sési t'irenhaspti uiniarhanhantani, ka pakarataksï témbeni tsimani tsïkiata tánantaspti.
Ma jurhiatekua enga Jesusi uandamukukoerheni jápka, enga jurhengorheri jémbecha jinguni jámani jápka, kurhamarheaspti: –¿Néna uandanhaxaki, eskani ji néska?
Imaksï arhispti: –Máruksï uandasïndi eskari Juánu Itsï atajtsïkpiriska, ka máruksï uandasïndi eskari ióntki anapu Diósïri uandari méska enga tsíntaka.
Ka kurhamarheaspti: –¿Ka chaia, nénajtsï uandasïnki, eskani ji néska? Ka Pédru arhispti: –T'úrisï Diósïri újchakurakateka.
Ka Jesusi uinhamu arhiaspti eskaksï nónemani aiangupiringa.
Ka tátsekua Jesusi arhiaspti: –Acheti Uájpa jatsisti kánekua kómu nitamani, ka achamasïcha ka tátecheri urhejtsïkuricha ka juramukua jurhentpirichaksï no xénhchaati. Uandikuatiksï, k'óru tanimu jurhia jimbo tsíntaati.
Tátsekua iámenduechani arhiaspti: –Enga nema uéjka jucheti jurhengorherini, ikimchakorhe, mándani pauani krúsini ichandikorhe ka chúxapuerini.
Jimboka ne enga uékajka tsípekuani patsapatsandakorheni, tsîtakorheati; k'óru ne enga tsípekuani jíndeni jimbo tsîtakorheska, patsakorheati.
Jimbokachka, ¿ambe andanhaa iámu i parhakpenini andakorhenhatini enga jandiojku k'amajkukorhenhaaka o tsînchekorhenhani?
Jimboka ne engarini jíndeni ka jucheti uandakuani k'uratsenharhiska, acheti Uájpajtu k'uratsenharhiati enga imeri t'íntskua jinguni junguaaka ka tátjemberi t'íntskua jinguni ka ánjeli pímbinhaxeticheri t'íntskua jinguni.
Sési jimboksïnisï arhijka eskaksï máru engajtsï ixu jaka, nótkijtsï uarhini jauaka ka t'uínijtsï exeakia Diósïri irechekuani.
Iúmu tanimu jurhia ísï tátsekua enga íni ambe uandaxepka, Jesusi, Pédru, Santiagu ka Juánuni jinguni juátarhu máksï karhamaspti uandamukukorheni.
Ka enga na uandamukukorheni jápka Jesusi ménderueni jánharhintaspti, ka imeri xukuparhakua kánekua urapentaspti ka mereani;
ka tsimani achetichaksï xarharaspti ima jingunksï uandaxeni jarhani. Moisesispti ka Eliasï,
sésiksï jásï ma t'íntskua uirhipandakorhetixapti ka Jesusiri níntskueri ambeksï uandaxexapti, eska Jerusaleni úkorhepiringa.
Náuejkiksï Pédru ka imeri pámbetpiricha kánekua k'uínchani jápka, ísïksï jarhaspti tsínharhitini, ka exesptiksï Jesusiri t'íntskuani ka tsimani achetichani engaksï ima jinguni jápka.
Engaksï ima acheticha na Jesusini jarharentani jápkia, Pédru arhispti: –Jurhentpiri, ¡sési úska jucha ixu jarhani! Tanimu uapajtsïtakuachi úaka: ma chéti, máteru Moisesiri ka máteru Eliasïri. K'óru Pédru no mítespti ambesï uandani jápi.
Enga uandani jápka, janikua ma karhakua niarakuaspti, ka engaksï xúmurhu jápkia chésptiksï.
Jimajkani xúmurhu uandakua ma kurhakorhespti, enga arhipka: “I jucheti Uátsïtisti, jucheti Erakukata: kurhajcha je.”
Enga na pínandepkia, Jesusi jandiojku pakaraspti. Ka imaksï míani pakaraspti indeni ambe ka jiákani isïksï nónemani aianguspti.
Pauandekuarhu engaksï na juátarhu kétsentapkia, uánekua ninhaspti Jesusini kúntani.
Ka acheti ma teruakuni isï uératini uinhachakuarhu arhispti: –Jurhentpiri, jimboatakua sáni, tataka sapichunirini exeche jimbokani íntkusïni kámka;
nósesi jásï ma jupintasïndi, ka uinhachatarasïndi ka p'íntatarasïndi ka k'uruata uéchatarasïndi. Nósesi kámasïndi ka no uéksïndi jurajkuni
Kómarhiaskia chéti jurhengorherichani eskaksï imani espirituni petarhetantaaka, ka nóksï ústi.
Jesusi arhispti imechani engaksï chúxapani jápka: –¡Áke cha engajtsï ísï no jakajkujka ka nójtsï ambarhani! ¿Na jatini jamberi chánksïni jinguni jaua ka tekaachentanksïni jarhani? Juácherini axu chéti sapini.
Enga tataka sapichu andarherani jápka, nóambakiti tataka sapichuni k'uanintskaraspti ka ménderu p'íntatarani; ka Jesusi nósesi jásïni xukaspti, tataka sapichuni ambakerantaspti ka tátjembani íntskuntani.
Ka iámenduechaksï Diósïri k'érikuani exerini ísku pakaraspti. Enga jamberi ísku pakareranhatini janhapka xénhani ima ambe enga Jesusi úempka, Jesusi jurhengorheri jémbechani arhiaspti:
–Sési kurha je íni ka ásï mirikurhi je: Acheti Uájpa parhakpeni anapuechani intsïnharhitanhaati.
K'óruksï ima no kurhangusïrempti ima ambesï arhiani jápi, jimbokaksï kurhangukua nótki mítamenhasïrempka engaksï jimbo jánhaskatarapiringa; támtuksï chésïrempti arhini Jesusini eska jánhaskataraapiringa.
Jiájkani isïksï jurhengorhericha uénaspti arhijperani ne imecheri sánderu k'éri ambepirini.
Jesusi mítetini ambe eskaksï eratseni jápka, tataka sapichuni ma antsïtaspti, ima jinguni péraspti
ka arhiaspti: –Ima enga íni tataka sapichuni jucheti jakangurhikua jimbo sési kámka, jíndendini sési jiókaxati, ka ne engarini jíndeni sési erokajka, imantu sési jiókasïndi engarini axaka. Ísï jimbo, ima enga sánderu nómbemeka cha iámenduecheri, imasï sánderu ambeti.
Juánu arhispti: –Jurhentpiri, exeskachi ma enga chéti jakangurhikua jimbo nóambakitichani pétarhpeantaani jápka; nóchi jiaretaska, jimboka no jucha jinguniska.
Jesusi arhispti: –Ásï no jiáreta je, jimboka ne engajtsïni no ójkutajka, imaksï jucha jingunistiksï.
Enga na niárani jápkia jurhiata enga Jesusi auandarhu kénchentapiringa, uinhauinhajtsïparini uéraspti Jerusaleni nirani.
Uandakua párichani urhetatapaaspti, ka imaksï niraspti Samaria isï, ireta sapichurhu ma, Jesusini jájkorhekua jirinhakuni;
ka Samaria anapuechaksï no jiókaspti, jimbokaksï mítetixapka eska Jerusaleni niraxamempka.
Engaksï jurhengorheri jémbecha Santiagu ka Juánu ísï exepka, arhisptiksï: –Acha, ¿uéksïndi eskachi juramuaka eska auandarhu uératini chpiri kétseaka, ka eska indechani k'amajkuauaka?
Ka Jesusi p'irhipakorhespti ka xukaani.
Tátsekuaksï máteru ireta jimbo niraspti.
Xanhari jimbo, acheti ma Jesusini arhispti: –Acha, uéksïngakini chúxapani nani uéjkiri nirani.
Jesusi arhispti: –Jiuatsïchaksï irekua jatsikorhesti ka káratichaksï xerekua jatsikorhesti; ka acheti Uájpa no jatsisti nani uirhundeni.
Jesusi máteruni arhispti: –Chúxapurini. Ka ima arhini: –Acha, jurajkuni urheta nirani táteni jatsintani.
Jesusi arhispti: –Jurajkuksï uarhiricha imecheri uarhirichani jatsikorheantaani; t'u jáma Diósïri irechekuani uandantani.
Máteru uandaspti: –Acha, jíkini uéksïnga chúxapani, k'óru erokarini jurajkuni urheta nirani juchenio uandanukorheni.
Ka Jesusi arhispti: –Ima enga jupikajka tarherakuani ka útasï eraparhani jarhani, Diósïri irechekuarhu no marhuasïndi.



Tátsekua enga na i ambe úkorhepkia, Acha máteru tanimu ekuatse témbeni tsimani erakuaspti, (72) ka tsimandani axaaspti urhetatapaani iámendu iretecharhu enga ima niárapiringa.
Arhiaspti: “Sési jimbo p'ikuntskua kánesti, ka p'ikuntstichaksï sántkuesti. Jimbo, arhi je cha Achani enga p'ikuntskua jatsika eska axauaka p'ikuntstichani p'ikuntani.
Cha ni je; exe je eskaksïni karichi sapirhati, jiuatsïchani inchachataani isï axaxaka.
Tumina ásï pa je ka akuajtu ásï pa je, ka kuarhachijtu ásï pa je; ka ásï nemani jimbo p'íngukorhema je uandajpeni.
Ekajtsï inchajka nemao, urheta uandajpe je, arhiparini: ‘Ixu sési jánhe,’
Ka enga jima sési janhaka, chári sési jakua imechani andarheraati; ka eka no ísïka chájtsï nómbema tsîtaaka.
Imani k'umanchekuarhu pakara je ka a je ka itsïma je ambe engajtsï intsïmbenhajka, jimboka uétarhesïnga eska ánchekorheri maiamunhaaka. Ásï axu ka axu inchapu je.
Engajtsï ma iretarhu niáratini jiónhaaka, a je ambe engaksïni jatsiracheaka;
Iámendu p'amenchatichani ambakerantaa je, ka arhia je: ‘Diósïri irechekuaksïni andarheraxatiia.’
Ka engaksïni mápuru ireta no jiókaska, xanharu jimbo ni je uandaparini:
‘¡Chári ireteri t'upuri jamberichi uauanduntaxaka chánksïni no sési xécheni! K'óru míte je eskaksïni Diósïri irechekua andarheraxakaia.’
Arhixakaksïni eska Sodoma no xáni nósesi kánhaska eska inde ireta na kánhaaka.
“¡Áke t'u Korasini! ¡Áke t'u Betsaida! Jimboka eka Tiro ka Sidoni únhapiringa milagru enga ixu úkorheka, ióntkiksïsï ch'ech'erasï ambe jukarini ka t'upuri japu atajtsïparini Diósïni andarhentapiringa.
K'órujtsï cha imani jurhiatekua arhinharhikperakuarhu sánderu nósesi kánhaaka, eskaksï ima engaksï Tiro ka Sidoni anapueka.
Ka t'u, Kafarnaumi, ¿Tsípestakorhexakiri eskari auandarhu jamberi karhatanhaaka? ¡Sánderuri uarhichao jamberisï andanheraaka!
“Ima engaksïni kurhajchajka chánksïni, jíndenisï kurhajchajti; ka ima engaksïni no jiókajka, jíndenisï no jiókajti; ka ne engarini jíndeni no jiókajka, imanisï no jiókorhejti engarini axaka.”
Ima tanimu ekuatse témbeni tsimanksï kánekua tsípeparini k'uanhatsentaspti, uandaparinksï: –¡Acha, chéti jakangurhikuani jimbojtsïni nóambakiticha jamberi kurhajchasïndi!
Ka Jesusi uandaspti: –Ísïti, jimbokani ji exespka enga Nóambakiti auandarhu uératini piritakueni uekorheka.
Jíksïni íntskuska uinhapekua chánksïni eskajtsï úaka akuitsechani ka k'uarapuechani jatanduani, ka eskajtsï andaaka iámendu uinhapekua ménderueni eratseticheri, ka nójtsï ambe ma úkorhenchani.
K'óru ásï tsípe je engaksïni espirituecha kurhandirachejka, sánderu imani jimbojtsïsï tsípeaka enga chári jakangurhikua auandarhu pakaratini jakaia.
Enga na ísï arhiapkia, Jesusi Espiritu Sántuni iámu incharhekorhetini uandaspti: “K'éri ambeskari, Táte, auanda ka parhakpeniri Acha, jimbokari exeraaska sapirhatichani imani ambe engari jískakuaka kánekua jurhendichani ka kurhangutichani. Jo Táte jimbokari ísï uékaska.
“Jucheti Táterini iámu ambe íntskusti. Nónema mítesti nésï uájpe, Tátejku; ka nónema mítesti nésï Táte, Uájpajku ka imajku enga Uájpa uékaaka mítetarani.”
Jurhengorherichani andarhentaatini imechanku arhiaspti: “Imaksï k'ória engaksï exeaka imani ambe enga cha exeni jaka;
jimbokaksïni aianguxaka eskaksï uánekua Diósïri uandaricha ka irechecha uékaska exeni íni ambe enga cha exeni jaka, ka nóksï exesti; uékastiksï kurhani íni ambe enga cha kurhani jaka ka nóksï kurhasti.”
Juramukua jurhentpiri ma niraspti Jesusini uandaxekuni, ka ts'éjkuni uékani kurhamarhespti: –Jurhentpiri, ¿ji néna jámaa eskani úaka méntku isï anapu tsípekua p'irani?
Ka Jesusi arhispti: –¿Andi Juramukuarhu néna karakata jarhaski? ¿O t'u ambe arhintasïnki?
Ka ima juramukua jurhentpiri arhispti: Chéti Acha Diósïni iámu chéti mintsita jinguni íntskukorhentsï ka iámu chéti álma jinguni ka iámu chéti uinhapekua jinguni ka iámu chéti kurhangukua jinguni; ka máteru nemani xáni xénhcha eskari t'u xáni xénhchakorhejka.
Ka Jesusi arhispti: –Sésiri arhiska. Ekari ísï jámaaka tsípekuari jatsiaka.
K'óru juramukua jurhentpiri, ójchakurani uékani imani enga kurhangorhepka, arhispti Jesusini: –¿Ka nésï máteru nemeia?
Jimajkani Jesusi arhispti: –Acheti ma xanhari jimbo niraxapti enga Jerusaleni uératini Jeriko niárajka, ka kuárhukpiticha máruksï kuárhukuspti ka takusï jamberiksï euakorhespti; atasptiksï ka níntanksï, uándikuxaptiksïa.
Táta ma jimesï nitamaxapti; ka enga exepka, ísku uanondaspti ka terutsemani nirani.
Tiósïo jándi májtu jimesï niraxapti, enga na exepka, imajtu ísku uanondaspti ka terutsemani nirani.
Samaria anapu ma k'óru enga jimesï nitamatipka, ísï exerini p'amojkuspti.
Andarheraspti ka sïpiati atamakuspti ka jomakuni. Ka jimajku ch'anchakirhu jatsiraspti ka jájkorhekuarhu páspti ka sési kámaxapti.
Pauandekuarhu, ima Samaria anapu p'íarhaspti tsimani jurhia andakata ka jájkorhekua jatsirini íntskuspti ka arhini: ‘Exe je íni achetini, ka engajtsï sánderu úraska, jíksïni maiamumunguaka.’
Ka ia, ¿ima tanimueri, néniri xésïnki eska sési kámaska imani engaksï kuárhukupka?
Ka ima juramukua jurhentpiri arhispti: –Ima enga p'amojkupka. Jesusi arhispti: –Ka níchka, ka t'újtu méntkueni jáma.
Jesusi xanharasptiteru ka ireta sapichurhu ma niáraspti, jima iretarhu enga nanaka ma Márta arhikorhe pápka mintsikorhetarani.
Márta jingunekuani ma kámasïrempti enga Maria arhinhempka, ima uaxandentaspti Jesusini kurhajchani.
Ka Márta, enga xáni uánekua ambe úkua jimbo jatajchakukorheni jápkia, andarheraspti Jesusini ka arhini: –Acha, ¿nóri ambe ma sáni uandasïnki engarini jucheti jingunekua jandiojku jurarkucheka iámendu úkua? Arhi eskarini jarhuataaka.
Ka Jesusi arhispti: –¡Mártata! Uánekua ambe jimbori uandanheaxaka ka uánekua ambe jimbori no andajkorhexaka,
ka ma ambejkusï uétarhejti. Maria imani erakusti enga sánderu ambakiti ambeka, ka nónema euantaati.



Ma xanhari Jesusi uandamukukorhexapti; ka enga na k'amarapka, jurhengorheri jémba ma arhispti: –Acha, jurhendajtsïni uandamukukorheni, méntkueni eska Juánu jurhengorheri jémbechani na jurhendaapka.
Jesusi arhiaspti: –Na engajtsï jatini uandamukukorheaka, arhi je: ‘Táte, chéti jakangurhikua k'éristi. Chéti irechekuajtsïni janoche.
Mándani pauanijtsïni t'irekua íntsku.
K'amanharhintskuechantsïni púacheantsï, ísï eskani juchajtuni na púakuantajka iámendu imechani engajtsïni jánhechejka. Ásïjtsïni jiáreta eskachi nósesi jásï ambe únhchaaka, [sánderu sáni, nóambakitintsïni kénditache.]’
Jesusi arhiasptiteru: –Ju je eranhaskani eska cha ma ísï p'íchpirini ma kámsïnga, ka eskaksïni ima terujkani chúrekua uámutachesïnga ka arhinksïni: ‘P'íchpiri, tanimu echakua kurhindarini p'ítseta,
jimboka jucheti p'íchpiri ma iauani uératini iáiasï janoska, ka nómbema jatsiska ambe íntskuni.’
Ka eska ima incharini jatinku arhintaaka: ‘Ásïrini ójkutani ja; míkorhexatia, ixu k'uínnhaxatia. Nóteruni úakia jauarani t'úngeni ambe íntskuni.’
Arhiakaksïni eska jauaraaka, no jimboka p'íchpiri jémbeska, sánderu sáni jimboka niáchataskia, jauaraati ka iámu ambe íntskuati ambe enga xáni uékani jaka.
Ísï jimboksïni arhisïnga: Kurhajkorhe je, ka intsïnhakajtsï; jirinha je, ka xéntaakajtsï, uámutatspe je, ka mítamenhaakajtsï.
Jimboka ima enga kurhajkorhejka, intsïnhasïndi; ka ima enga jirinhajka, xéntasïndi; ka ima enga uámutatspejka, mítamenhasïndi.
“Cha ma ísï engajtsï sapichani káajka, ¿tekaapirini akuitse ma íntskuni chári sapini engaksïni kurucha kurhacheni jauaka?
o ¿k'uarapu ma íntskuni ekaksïni ima t'irekua kurhacheni jauaka?
Nándijtsï chéia engajtsï no ambarhaka, jurhenaskajtsï chári sapichani sési ambe íntsaani, ¡na xáni no Diósï auandarhu anapu Espiritu Sántuni íntsaua imechani engaksï kurhakuaka!”
Jesusi nóambakitini petarhetantaxapti achetini ma enga nunuxipka; ka enga na nóambakiti uérhentapkia, nunuxi uénaspti uandani. Ka ísku pakareranhaspti,
ka máruksï uandaspti: “Beltsebu, nóambakiticheri k'éri íntskusti uinhapekua eska úaka nóambakitichani petarhpeantani.”
Máteruksï, uékani ts'éjkuni arhisptiksï eska auandarhu mínda ma xarhatakuapiringa.
Ka Jesusi, míteparini ambe engaksï eratseni jápka, arhiaspti: “Náki uéjki ma juramukua arhukurhitini, jandiojku k'amakurhikorhesïndi, ka k'umanchekuarhu uarhiperanhatini k'amandenhasïndi.
Ístu, enga Nóambakiti arhukurhikorheska, ¿nénateru juramua? Íni ambe uandasïnga jimbokajtsï cha uinhamu uandaxaka eskani ji nóambakiti Beltsebu jimbo nóambakitichani petarhpentasïnga;
ka enga ambe ísïka, ¿chári jurhengorherichani ne íntsasïni uinhapekua eskaksï úaka nóambakitichani petarhpeantani? Jimbo, imajkuksïni chánksïni uekajpaati.
Ka engani ji Diósïri uinhapekua jimbo nóambakitichani petarhpentajka, arhikuekasïndi eskaksïni Diósïri irechekua janocheskia.
“Enga acheti uinhapiti ma atajpetarakuechani jingunku jatsiaka ka kuáni jarhani imeri k'umanchekuani, nómbema sïpamenhaati enga xáni ambe jima patsani jaka.
K'óru enga jurhajka máteru sánderu uinhapiti ma ka andani, euakorheati atajpetarakuechani enga sési xékorhetarempka, ka imeri kángorhekua arhungustpeati.
“Ne enga no jíndeni jingunika, jucheti ikiatspiristi, ka ima enga no jíndeni jinguni tánantajka etsandurhisïndi.
“Enga nósesi jásï espiritu ma nemani uérhentajka, k'arhik'arhindu jámani jarhasïndi jirinhani nani mintsikorheni; ka enga no xéntajka, uandasïndi: ‘jucheti k'umanchekuarhu k'uanhatsentaaka, jima engani uéraka.’
Ka enga na k'uanhatsentajka, ísï xéntasïndi eska k'umanchekua ma enga sési péntskata jarhajka ka sési k'arhatakata.
Jimajkani nirasïndi ka máteru iúmu tsimani sánderu nósesi járhatichani espirituechani tánantaasïndi, ka iámenduksï imani incharhesïndi jima irekorheni, ka tátsekua sánderu no sési jarhasïndia.”
Enga Jesusi íni ambe uandani jápka, uarhiti ma teruakuni ísï uératini uinhachaspti: –¡Tsípe ima nana engakini kángorheka ka t'arhexerankini!
Ima arhispti: –¡Sánderu sánksï imasï tsípeati engaksï kurhajka ambe enga Diósï uandajka, ka engaksï kurhandirakujka!
Sánderu uánepanhaxapti Jesusini kurhajchani, ka ima uénaspti arhiani: “Iásï anapuecha jukari no ambarhanhasti; míndaksï kurhajkorhesïndi eskaksï xéranhaaka, enga úka, xánderku ísïksï xarhatamenhaatia eska Jonasi na xarharapka.
Jimboka májkueni eskaksï Nínibe anapuecha na Jonasini axamenhapka, iásï anapuechajtuksï májkueni acheti Uájpani axamenhasti.
Ima jurhia kurhamarhperantskuarhu, engaksï iásï anapuecha terunharhitanhaaka, kétsemani anapu nana irecha arhinharhikuauati; jimboka íni parhakpeni ima sánderu iauani uératini jurhaska Salomoniri mímixekuani kurhani, ka ima enga ixu jaka Salomoni jinguni sánderu k'éri ambesti.
Imani jurhiatekua kurhamarhperantskuarhu Nínibe anapuechajtuksï jauaraati, engaksï iásï anapuecha arhinharhikunhani janhaaka, ka imajtuksï arhinharhikuauati; jimbokaksï Nínibe anapuecha móantaspka engaksï Jonasiri aiangperakuani kurhapka, ka Jonasi jinguni sánderu k'éri ambesti ima enga ixu jaka.
“Nónema étskusïndi erajkutarakua ma ka jískani o kápchakurani, iótakuarhusï pérajti, eska ne engaksï inchaaka erajkuaka.
Chéti eskuechaksï erajkutarakuesti; ka engaksï ambakeka, iámu chéti anhanhatakua erajkukuarhu jámani jauati; ka ekaksï nóambarhaka, chéti anhanhatakorhekua pájpakandu jámani jauati.
Xéparini eska erajkutarakua enga t'u jatanhetini jaka no pájpakandekueka.
Jimboka eka iámu chéti anhanhatakua erajkutarakua kámka ka nósani p'ajpakaxeni, iámu amberi sési exeaka, ísï eska jiájkani engakini erajkutarakua ma t'íntskaracheni jarhajka.”
Enga Jesusi k'amarapkia uandani, fariseo ma imao p'imarhespti t'irerani, ka Jesusi niraspti ka uaxakapani t'ireni.
Fariseo ísku pakaraspti enga exepka eska no urheta jupajkuspka t'ireni jámani, ísï úspka eska na p'indekuepka.
Ka Acha arhispti: –Chájtsï fariseouecha tsúntsuni ka urhanini kutsuparhakuantasïnga, ka incharini ísïjtsï uinirixaka imani ambe enga sïpakateka ka nósesi andakateni.
¡Inchandimecha! ¿Nójtsï míteski eska ima enga inchanhetini anapu ambe úka, táparhakuni anapu ambejtu ima úska?
No jatsikorherichani mintsita jinguni intsïmbea je, ka ísïjtsï iámu pímpinhaxentaaka.
“¡Áke cha, fariseouecha!, engajtsï Diósïni sáni arhutakujka iámendu jásï xakua engajtsï ikarakorhejka, ka nójtsï úsïnga sési pájperani ka xénhchperani eska Diósï na uéjka. Jimboka tsimani ambesï úkueka.
“Áke cha fariseouecha engajtsï k'érikuarhu uaxakanhchajka ka uékantsï eskaksïni xanhari jimbo k'éri ambeni uandajpaaka.
“¡Áke cha, engajtsï ísïka eska uarhiri jatsintskata! Enga t'auajchakunhajka no míteparini eska jima jarhasïnga.”
Jimajkani juramukua Jurhentpiri ma arhispti: –Jurhentpiri, engari ísï uandajka juchantsïni jamberijtsïni p'ájtamasïnga no sési p'ikuastani.
Ka Jesusi uandaspti: –¡Áke chájtu juramukua Jurhentpiricha! engajtsï máteruechani kuiparhataajka imani ambe enga nónema újka páni, ka cha k'órujtsï no jamberi uékani pirekorheni.
“¡Áke cha! engajtsï kasïperakuantaajka jatsintskuani imani Diósïri uandarichani engaksï chári ióntki anapuecha uándikuaka.
Indeni ambejtsï úrini xarhatasïnga eskajtsï jaiapanhentaska engaksï chári ióntki anapuecha úka, jimbokaksï ima uándikuaska ka chájtsï jatsintskuechani sési jájkukuani.
“Jimbosï Diósï imeri mímixekua jimbo uandati: ‘Diósïri uandarichani ka uandakua párichanksïni axacheaxaka, ka márujtsï atauaka ka márujtsï no xénhchani káuaka’
Jimboka Diósï iásï anapuechani maiampetarauaka engaksï xáni Diósïri uandaricha uarhika, jiájkani uératintki enga parhakpenika,
Jiájkani uératintki enga Abeli uarhika ka jiájkani jamberi enga Sakariasï uarhika, imani engaksï tiósïo ataka jima terujkani enga kéjtsïtatarakua jaka. Ísï jimbo, arhixakaksïni eskaksï imecheri uarhikuani iásï anapuecha arhiparhatanhaaka.
“¡Áke cha, juramukua Jurhentpiricha!, engajtsï mítakua jurhengorhekueri no uinhajka; ka cha jamberijtujtsï no inchasïnga níjtsï jiáretaajki inchani imechani engaksï inchanhchani jaka.”
Enga Jesusi jima uéntapka, juramukua Jurhentpiricha ka fariseouechaksï kánekua ikiaspti, ka uénasptiksï Jesusini ch'urhureni uánekua ambe kurhamarheparini,
mámaruksï jirinhakuntaparini nóna imeri uandakua jimbo inchajperatarani.



Enga jamberi ísï úkorheni jápka, uánekua tángorhenhaspti, xáni uáni enga jamberi jatajchakperannhani jápkia. Jesusi uénaspti uandani ka imeri jurhengorherichani urheta arhiaspti: “Jinguntku je fariseouecheri xarhiperakua jinguni, engaksï ísku ísï arhijpejka.
Jimboka nómbema no mítekorheaka enga sïpatekuarhku patsanhani jaka, ka imajtu mítekorheati enga jískakata jaka.
Ísï jimbo, iámendu ambe engajtsï pájpakandu uandaka, jurhiakua t'íkjandu kurhakorheati; ka imani ambe engajtsï sïpatekuarhku ka mínhakorhetini uandaka, taiajtsïtakatarhu uératini uinhaparini uandanhantaati.
“Jucheti p'íchpiricha, chánksïnisï arhini jaka eskajtsï no chérheauaka imani engaksï anhanhatakuani atajka uándikuni, ka engaksï tátsekua nóteru ambe ma újka úni.
Jíksïni arhiaka néntsïsï chérhea: imantsïsï chérheaka enga juramukua jatsika tsípekua euajpentani ka útasï infiernurhu uekajpajpeni. Imani k'óru chérhe je.
“¿Andi nóksï iúmu kuinicha tsimani tumina jimbojku ataranhantasïnki? ka Diósï nóma imani jurajkuasïndi.
Diósïksïni jauiri jamberi sési mándani miucheatixati. Chájtsï kuínicha jinguni sánderu jukaparhaska, ísï jimbo ásï che je.
“Arhixakaksïni enga nema uandakorhejka eska jíndeni jinguniska jima enga janhaaka, acheti Uájpajtu uandaati eska imani jinguniska Diósïri ánjelichani japarini;
ka ne engarini no míteni uandaska jima enga janhaaka, no jiókorhenhaati Diósïri ánjelichani japarini.
“Diósï imani jamberi púakuntaati enga acheti Uájpani arhinhchaaka; k'óru imani no púakuntaati enga imeri uandakua jimbo Espiritu Sántuni arhinhchaaka.
“Engaksïni k'ératichani jinguni ka juramutichani jinguni k'umanchekua tángorhentskuarhu p'itajkorheaka, ásï uandanhea je nénajtsï kuájpekorhea, ka ambe engajtsï uandaaka,
jimboka engajtsï uandaranhaakia, Espiritu Sántuksïni arhistacheati ambe engajtsï uandaaka.”
Nema teruakuni uératini Jesusini arhispti: –Jurhentpiri, arhi jucheti erachini eskarini íntskuaaka eska xáni juchetika engani jucha pakatamenhaka.
Ka Jesusi arhispti: –P'íchpiri ¿Nérini jíndeni arhijkutpirini o arhungustpirini péraxaki?
Kájtu uandaspti: –Iámendu jásï jatsinchakorhekua jinguni, jingunku jáma je; jimboka tsípekua no jatsikorhekua jimboeska.
Ka jimajku arini uandantskua terukutarantskua aianguaspti: “Jarhaspti ma acheti enga jatsikorheripka, ka imeri echerichaksï kánekua sési uéraspti.
Ima jatsikorheri uénaspti eratsentani ‘¿Néna jámaa? no jatsiska nani patsani engani p'ikuntaaka.’
Ka jandiojku arhikorhespti: ‘Míteskia néna engani jámaaka. Xerentauaka p'ikuntskata jatakuechani ka sánderu k'érati úantauaka, ka jima patsaaka iámu engani xáni p'ikuntaaka ka eskani xáni ambe jatsikorheka.
ka jandiojkuni arhikorheni jauakia: P'íchpiri, uánekua amberisï jatsikia patsarini engakini ióni marhuacheaka; mintsikorheia, t'ire, kaui, íni irekuani tsípekorhe.’
Ka Diósï arhispti: ‘Inchandime, iásï chúrekuari uarhiaka, ka imani ambe engari patsani jaka, ¿nériua?’
Ísï úkorhenchasïndi ima enga jatsikorhekua ambe kánerakorhejka, ka Diósïni japarini nóma ambe jatsikorheni.”
Tátsekua Jesusi jurhengorheri jémbechani arhiaspti: “Arhixakaksïni: ásï uandanhea je akua ambe jimbo engajtsï nitamakorheraaka, xukuparhakua jimbojtu ásï uandanhea je.
Tsípekua sánderu jukaparhasti eska t'ireni, ka anhanhatakua takusï jiguni sánderu jukaparhakuesti.
Exea je k'uákichani: nóksï tsíri jatsisïndi nóksï p'ikuntasïndi ka p'ikuntskata jatakuaksï no jatsisti, ka na uéjki ísï, Diósï t'ireraasïndi. ¡Chájtsï k'uákicha jinguni sánderu jukaparhakueska!
K'óru nónema úati juchari tsípekuani ióstarani na uéjki sóndi
ka ekajtsï no újka xáni sapichu ambe úni ¿andijtsïsï máteru ambe uandanheajki?
“Exe je tsïtsïkichani néna engaksï tsikijka, nóksï ánchekorhesïndi, ka nójtuksï sïrikusïndi. Ka na uéjki ísï, arhixakaksïni eska irecha Salomoni jamberi enga xáni sési xukuparhempka no xáni ísï kasïpesïrempka.
Ka enga Diósï ísï kasïperajka uitsakuani enga juátarhu jukarini jaka, ka enga sóntku kurhinhantajka, ¡Náxanksïni chánksïni no sánderu sési xukutaa, engajtsï arisku jakajkutika!
Ísï jimbo, ásï mískorheparini jámani ja je t'irekua ka itsïmakua jirinhani.
Jimboka íni parhakpeni inde ambe uandanheanhasïnga, ka chájtsï Táteni ma jatsikorheska enga mítetini jakaia eskajtsï indeni ambe uétarhenchasïnga.
Cha Diósïri juramukuani engajtsï míani jauaka, ka indeni ambejtsï intsïnhaaka.
Jucheti karichicha, ásï che je, chájtsï namonkueska, ka Táte eratsetixatiia eskaksïni imeri irechekuani íntskuaka.
“Atarantsï je engajtsï xáni jatsikorheka, ka no jatsikorherichani intsïkorhea je; ambakiti sutupu kánhchaa je enga no jiángorheaka, jatsikorhekua enga auandarhu nómeni k'amakurhiaka, jima enga sïpajkurha no újka inchani o seperi arhani.
Jimboka jima, enga chári jatsikorhekua jauaka, chári mintsitajtu jima jauaka.
“Cha, jinguntku ja je ka erajkutarakuechani étskuatini,
ísï eskaksï ima jántspiricha engaksï jinguntku jarhajka imeri juramutini erontani enga tembuchakuarhu ma nika sési t'irekorheni, jinguntkuksï jarhasïndi enga janonguajka ka uámutani, ka mítakusïndiksï.
Tsípeksï ima jántspiricha enga juramuti jémba no k'uítku exenunguauaka. Sési jimboksïni arhixaka eska juramuti uaxastakorheauaka t'ireraani.
Tsípeksï imecha, enga ima tsínharhitini exenunguauaka na uéjki terujkani chúrekua o erandepakua janonguani.
Ka kurhangu je: eska enga nema mítepiringa ambe jándu inchaakua sïpajkurha, kuáni japirindi ka no jiaretpeni eska inchamenhapiringa.
Chájtu jingunku ja je; jimboka acheti Uájpa jiájkani juuaka enga cha sánderu no erokani jauaka.”
Jimajkani Pédru kurhamarhespti: –Acha, ¿indeni uandantskua terukutarantskuari juchantsïnkusï arhini jaki óri iámenduechanisï arhiani jaki?
Acha uandaspti: “¿Náki jántspiricheri urhejtsïkuri mintsinharhikueski? ima enga imeri k'umanchekuarhu anapuechani ánchetpirini jurajkukuajka eska t'irerauaka na enga jándu uétarheaka.
Tsípe ima jántspiri enga ánchetpiri ánchekorheparini exenunguaska.
Sési jimboksïni arhixaka eska ánchetpiri imani jinguni jéndaaka iámendu ambe enga xáni jatsikorheka.
Ka eka ima jántspiri, eranhaskaparini eska ánchetpiri ióndaaka junguani, uénaska no sési káani máteru uarhiti ka acheti jántspirichani, ka uénani jukari t'ireni ka itsïmani ka kauini,
ánchetpiri ima jurhiatekua junguaati enga sánderu no erontani jauaka, ka ima jándu enga jántspiri no míteka ka maiampetaraati ka no mintsinharhikueni útamenhantaati.
“Ima jántspiri enga míteka ánchetpiri nénasï uéjki, ka no jinguntku jarhani, ka nójtu kurhandirakuni, kánekua no sési kánhaati.
Ka ima jántspiri enga no míteparini támisï ambe újka, no xáni no sési kánhaati. Ne enga kánekua ambe intsïnhajka ístu kánekua ambe kurhamenhaati; ne enga uánekua ambe patsaranhajka, sánderu uánekua ambe uinhamarhemenhaati.
“Ji parhakpeni úrhutani jurhaska; ka ¡náxani uékapirini eska úrhupiringia!
No sési jásï ma uandanheata nitamaaka, ka ¡násïni p'ikuarherani jaki enga jamberi ísï úkorheaka!
¿Cha uandasïnki eskani ji íni parhakpeni sési jakuasïni juka juáni? Arhixakaksïni eska no ísïska, ikiatsperakuasïni juáka.
Jimboka iásï uénatini, iúmuchani ikiatsperanhaati, tanimuksï arhirperaati máteru tsimani jinguni, ka tsimanksï máteru tanimu jinguni arhirperaati.
Táte, uájpa tatakani ikiaakuati ka uájpa tataka, tátjembani ikiakuaati; nánde, uájpa nanaka jinguni ikiatsperaati ka uájpa nanaka, nánde jémbani jinguni ikiatsperaati; tarhampiri, tarhamba jinguni ikiatsperaati ka tarhamba, tarhampiri jinguni ikiatsperaati.”
Jesusi arhijpesptijtu: “Engajtsï exejka eska janikua jurhiata andarakuarhu ísï tángorhentani jarhasïnga, uandasïngajtsï eska janiaka, ka janisïndi.
Ka enga kétsemani ísï uératini tarhiani jarhajka, uandasïngajtsï eska aparhekorheaka, ka aparhekorhesïndi.
¡Jukari uandaricha! engajtsï sési mítekuka arhini ambe enga auandarhu ka parhakpeni úkorheaka, ¿néna jimbojtsï no úsïni uandani íni jurhiatekuechani ambe úkorhea?
“¿Andijtsïsï no erakukorhentajki ambe enga sésika?
Engakini nema p'itajkorhejka juramukuarhu ka juramuti jinguni nirani jámantsï márku nirani jarhani, engari andajkorhejka, jángorhentsï je teruatperantani, ásïkini andajkorhe juramuti jinguni pérani; jimbokakini juramuti p'urhejkutichani intsïnharhitaaka ka imaksïni k'ataperakuarhu incharaati.
Aianguxakakini eskari jima pakanheaka, nóri petanhaaka, urhetari iámu ambe maiampentaaka.”



Ístuksï imani jurhiatekuechani niraspti máru Jesusini uandaxekuni, ka aiangusptiksï eska Pilatu Galilea anapuechani uándikuaspka, ka eskaksï imecheri iurhiri, karichi kéjtsïtakatecheri iurhiri jinguni jeuetaspka.
Jesusi arhiaspti: “¿Andi cha eratsesïnki eskaksï Galilea anapuecha xáni k'amanharhintskua jimbosï ísï úkorhenchaka; jimbokaksï jini anapuecha jinguni ima sánderu k'amanharhintstiska?
Aianguxakaksïni eska no ísïska; ka ekajtsï chájtu Diósïni no andarhentaska, chájtujtsï uarhiaka.
¿O cha jakajkuxaki eskaksï Jerusaleni ima témbeni iúmu tanimu sánderu k'amanharhintaspka enga ísï Siloeri k'umanchekua iótati jatajchakuapka?
Aianguxakaksïni eska no ísïska ka ekajtsï chájtu Diósïni no andarhentaska, chájtujtsï uarhiaka.”
Jesusi íni uandantskua terukutarantskuani aianguaspti: “Acheti ma uba jukanchaspti ka jígusï ma jima anhaakuspti, ka niraspti erarhutani, ka nóma jukarhukurhaspti.
Ísï jimbo arhispti imani achetini enga ubecheri kuáripka: ‘Exe, tanimu uéxurhini jurhaskia indeni jígusïni erarhutani, ka nómeni jukarhukurhastia. Ch'apaia; ¿ambe úni ísku echeri úrani jaua?’
Ka kuári arhispti: ‘Tata, íni uéxurhinterku jurajkia; jurajkuni ji ambandukuni ka terendapu jatsindukuni.
nándika ambe ísï jámani úakia jukani; ka eka nómbe, ch'apaakaria.’ ”
Sábadu ma jimbo, Jesusi k'umanchekua tángorhentskuarhu ma jurhentpeni uénaspti;
ka jima jarhaspti uarhiti ma enga témbeni iúmu tanimu uéxurhini p'amenchani jápkia. Nósesi jásï espiritu ma juruparhataspti, ka nónena jásï jimbo úsïrempti jurhimbeparhantani.
Enga Jesusi exepka, ióarhispti ka arhini: –Nana, chéti p'amenchakuakini jurajkustia.
Ka p'ájtsïkuspti, ka uarhiti jimajku jurhimbeparhantaspti, ka Diósïni uénaspti k'éri ambe arhini.
Ka k'umanchekua tángorhentskuerhu juramuti ikiaspti, jimboka Jesusi sábadu jurhiatekua ambakerantaspka, ka arhijpespti: –Kuímu jurhia ánchekorhekuesti; imani jurhiatekuechani ju je eskajtsï ambakeranhantaaka, ásï sábadu jurhiatekuechani ju je.
Ka Acha arhispti: –¡Ísku ísï uandari!, ¿andi no cha iámenduecha sábadujtu chári ch'anchakini o uákasïni pásïni itsïmatani?
Ka ísï jimbo, íni uarhitini enga Abraaniri sïrukueka ka enga nóambakiti íni p'amenchakua jimbo témbeni iúmu tanimu uéxurhini jótatini jápka, ¿andi no uetarhexapi, náuejki sábadueni, eska kueratanhapiringa?
Enga Jesusi ísï uandapka, ima engaksï ikiakuempka k'uratsenksï pakaraspti; ka máteruecha tsípenhasïrempti exeparini enga Jesusi xáni k'éri ambe úempka.
Ka ístu Jesusi uandaspti: “¿Ambeni jáxeski Diósïri irechekua ka ambe jingunichi úpirini terukutantani?
Mostaseni jáxesti enga nema ikarakorhejka, ka enga p'ukutapueni k'éjka, xáni k'éni engaksï jamberi kuínicha újka jima xerekua úkorheni.”
Ka ístu Jesusi uandaspti: “Irechekua Diósïrini ¿ambe jinguni terukutasïnki?
Xarhipitini jáxesti enga uarhiti ma újka tanimu ts'éretakua jarina jimbojku iámu tsïrerini xarhiperani.”
Xanhari jimbo Jerusaleni nirani jámani, Jesusi iámendu iretecharhu enga nitamempka, jurhentpemaspti.
Ka nema kurhamarhespti: –Acha, ¿namonksï p'ímutanhantaa? Ka ima arhispti:
–Jángorhentsi je jimesï inchani enga no kómukurhaka; jimbokaksïni arhixaka eskaksï uánekua inchakuekaaka, ka nóksï úati.
Tátsekua enga jima anapu jauaraaka ka míkani, cha engajtsï uérakua jaka, uámutaakajtsï ka uandaakajtsï: ‘Tata, mítachejtsïni.’ Ka imaksïni arhiati: ‘No míteska cha nani anapueski.’
Jimajkanijtsï uénaaka cha arhini: ‘T'úngeni jingunichi t'ireska ka itsïmani ka t'úri juchari iretecharhu jurhentpeska.’
Ka imaksïni arhiati: ‘No míteska cha nani anapueski. ¡Nósesi ambe úricha, kéndikuchejtsïni!’
Jimajkantsï uenhejchaaka ka no sésijtsï p'ikuarheraaka, Exeparini enga Abraani ka Isaaki ka Jacobu ka iámendu Diósïri uandakua páricha Diósïri irechekuarhu jarhaska, ka eskajtsï cha uérakua pakatanhaska.
Jimboka karhamani ka kétsemani ísï uératini junhaaka, tata jurhiata andarakuarhu ka tata jurhiata inchajtsikukuarhu uératini isï junhaati, ka Diósïri irechekuarhu uaxakanhaati t'irenhani
Jiánksï urheteuati máru engaksï iásï k'amarhunika, ka ima engaksï iásï urheteka, imaksï k'amarhuni jámaniuaati.
Jimajkanksï máru fariseouechajtu niáraspti, ka Jesusinksï arhispti: –Uéakuntsï iretarhu jimbokakini Erodesi uándikukuekaxaka.
Ka ima arhiaspti: –Ni je arhini imani tandojchpirini: ‘Exe, iásï ka pauani nóambakitichani petarhejpeantauaka ka p'amenchatichani ambakerantauaka, ka ísï pauani k'amaraaka.’
K'óru uétarhesïndi eskani xanharaakateruni, pauani ka ísï pauantu, jimboka no sésiska eska Diósïri uandakua pári ma no Jerusaleni uarhiaka.
“¡Ákeru t'u Jerusaleni, engari Diósïri uandakua párichani uándikuajka, ka engari Diósïri ánchperata úrichani tsakapkueraajka! ¡Namoni xanhari uékaski chéti sapichani ísï kúndantaani eska tsíkata pipichu sapirhatichani na ójchakurantaajka, ka nóri uékaska!
Exechka je ia, chári ireta jurarkunhaati; ka arhixakaksïni eskajtsïni nóteru xéntaaka jiájkani jamberi enga niáraaka jurhiata enga cha uandaaka: ‘¡K'éri ambe arhikuesti ima enga Acheri jakangurhikua jimbo jurhani jaka!’ ”



Sábadu jurhiatekua Jesusi fariseouecheri juramutio ma niraspti t'ireni, ka máteru fariseouechaksï eranguxapti.
Ístu jima jarhaspti acheti ma enga k'úrhekorhepka
Jesusi juramukua Jurhentpirichani ka fariseoechani kurhamarheaspti: –¿Andi sábadu jurhiaatekuechani jiáretperanhasïnki p'amenchatini ma ambakerantani?
Ka imaksï pínasku pakarasti. Jimajkani ima p'amenchatini ambakerantaspti ka arhispti eska níntapiringa.
Ka fariseoechani arhiaspti: –¿Ne cha ma isï, enga chári sapi uekanheaka nani o enga uákasï ma uekanhaska; ka náuejki enga sábadueuaka no p'ínhantapaa?
Ka nóksï ambe ma úspti mókukuni.
Enga Jesusi exepka néna engaksï pámbetpiricha erakukorheni jápka k'érikuarhu uaxakani, arini arhistakuaspti:
–Ekari ambe tembuchakuarhu uandajpanhantaska, nóri jámaaka k'érikuarhu uaxakani, jimboka tátsekua jámaaka nema niárani enga t'u jinguni sánderu k'éri ambeuaka;
nándika ima engakini uandajpantaka andarheraaka ka arhinkini: ‘Kéndiku, jurajku i uaxakani.’ Jimajkaniri k'uratseparini mótsentaaka, tárhukutini niárani.
Jimini ménderueni jama, engari uandajpanhantaska, tárhukutini niárakorhe, eska ima engakini uandajpantaka juuaka arhini: ‘P'íchpiri, sánderu sáni k'érikuarhu niára.’ Ísï jámanksïni sánderu k'éri ambe exeati ima engaksï jarhojpekuarhu t'u jinguni uaxakatini jaka.
Jimboka ima enga jandiojku k'éri arhikorhejka, ísku nemeni exenhaati; ka ima enga ísku nema exekorhejka, k'éri ambe únhaati.
Imani achetini arhispti enga uandajpantapka: –Engari méni jámka t'irekua intsïmpeni, ásï jáma chéti p'íchpirichani uandajpantaani, níjtu chéti erachichani uandajpantaa, níjtu chéti márkuechani uandajpantaa, níjtu chéti irenguti jatsikorherichani uandajpantaa; jimbokaksïni imajtu úaka intsïmbentani t'irekua, ka ísï jámaniri maiamukorhentaaka.
Jimini ménderueni jáma, na engari jatini intsïmpeska ambakiti ma t'irekua, imechani intsïmbea engaksï no jatsikorheka, ka imani engaksï no újka jángorheni, ka pátenharhichani;
ka sésiri p'ikuarheraaka. Jimbokaksïni ima no úaka maiamuntani, ka jiájkaniri andakua p'iuaka engaksï kaxumbiticha tsíntaaka.
Indeni kurharini, ima ma isï engaksï t'ireni uaxakatini jápka Jesusini arhispti: –¡Tsípe ima enga Diósïri irechekua ambakiti t'irekuarhu jauaka!
Jesusi arhispti: –Acheti k'éri t'irekua ma intsïmpespti, ka uánekua uandajpentaspti.
Enga t'irenhani janhapkia, imeri jántspirini axaspti eska arhijpepiringa: ‘Juia je jimboka t'irekua jaiaraskia.’
K'óruksï iámenduecha uénaspti uandakorheni. Ma, uénani jámani uandaspti: ‘Iáiasï echeri ma piáska ka eraatani niuaka. Sánirini tekaachentsï.’
Máteru uandaspti: ‘Témbeni uákasïchani piáaska, ka ts'éjkuani niuaka exeani eskaksï jurhenaka tarheni, Sánirini tekaachentsï.’
Ka máteru uandaspti: ‘No úaka nirani jimbokani iásï no ióni tembuchatixaka.’
Jántspiri k'uanhatsespti ka irecha jémbani aianguspti eskaksï na arhipka. Jimajkani irecha ikiatintku jántspirini arhispti: ‘Kókuani xanharu jata, ka ireta k'ériri ambokutecharhu ni kókuani, ka no jatsikorherichani júaa, ka imani engaksï no újka jángorheni, pátenharhichani ka renhejtechani júaa.’
Tátsekua jántspiri uandasptiteru: ‘Tata, juájpeskia eskarini na arhika, ka útasï ambandesti.’
Irecha jántspirini arhispti: ‘Xanhari jimbo ka uéramani isï ni ka máteruechani uinhapetarhu incharaa, eska jucheni uininhaaka.
Jimbokaksïni arhixaka eskaksï nóma ima ts'émuaka k'éri t'irekuani engaksï uénani jámani uandajpanhantapka.’
Uánekuaksï Jesusini chúxapaxapti; ka ima eraparhasti ka uandani:
“Engarini nema andarherani jaka jíndeni ka nórini sánderu uékani eska tátjembani ka eska nánde jémbani ka eska uarhiti jémbani ka eska uájpechani ka eska erachi jémbechani ka eska pirembechani, ka sánderu jamberi eska jandiojku xénhchakorheni, no úati jucheti jurhengorherini.
Ka ne enga no míngorhentaska krúsini ka chúxapunirini, no úati jucheti jurhengorherini.
“Enga cha ma ísï k'umanchekua iótati ma uékaaka úni, ¿andi no urheta uaxandentasïnki miuni náxani tumina uétarhea, ka exeni jatsiski tumina enga k'amarataraaka?
Ka jimini ménderueni, enga uénaaka pítsekua tsïntsïni ka tátsekua no k'amarani, iámenduechaksï teresmarhuati,
arhiparini: ‘I acheti k'umanchekua uénasti, ka no ústi k'amarania,’
O enga irecha ma ísï uétarhenchaaka máteru irechani jinguni uarhipeni, ¿no urheta uaxandentasïni miuantaani ua témbeni mili (10 mili) p'urhejkutichani jinguni kúmaani imani enga ma ekuatse mili (20 mili) jinguni jurhani jaka?
ka enga eratseaka no úni jakuni, enga ima máteru irecha útasï iauani jauaka, axakuauati uandakua párichani eskaksï niuaka arhini eskaksï no uarhiperaakia.
Ístuchka, cha ne uéjki enga no jurajkuska eska xáni ambe jatsikorheka, no úati jucheti jurhengorherini.
“Etukua ambakesti; k'óru enga nóteru etumeska, ¿nénateru marhuaua áspetarani?
Echerirhu no marhuauati, ka terendapuntu no marhuakuati. Ísterku tsîtakuestia. Ima engaksï újka kurhani, kurhangueksï.”



Iámendu ima engaksï Roma axakua tumina tánempka, ka máteru engaksï nósesi úrini mítekatepka andarherasïremptiksï Jesusini kurhajchani.
Indeni ambe jimboksï fariseoecha ka juramukua jurhentpiricha arhinhchasïrempti, arhiparini: –I k'amanharhirintstichani sési eroasïndi ka imecha jinguni t'iresïndi.
Jimajkani Jesusi íni uandantskua terukutarantskua uandaspti:
“¿Ne cha ma ísï enga iúmu ekuatse (100) karichichani káajka ka enga ma kuátajka, no máteru t'ámu ekuatse témbeni iúmu t'ámu (99) juátarhu jurarkuasïnki, ka nirani jirinhantani karichini enga kuátaka, ka no níntasïndi eka no xéntani jarhajka?
Ka enga exentajkia, tsípeparini ichandisïndi
ka enga chénjembo niántajka, p'íchpiri jémbechani ka irengutichani tánantaasïndi ka arhiasïndi: ‘Ju je jíndeni jinguni tsípeni, jimbokani xéntaskia karichini engani kuátapka.’
Aianguxakaksïni eska májkueni tsípekua jarhasïnga auandarhu enga k'amanharhintsti ma Diósïni andarhentajka, eska t'ámu ekuatse témbeni iúmu t'ámu (99) engaksï no uétarhenchajka Diósïni andarhentani.
“O máteria: ¿náki uarhiti enga témbeni tumina kámani jauaka ka ma tsîtani no erajkutarakua ma étskusïnki ka iámu k'umanchekuarhu iatsitakuarhu k'arhatani? ¿ka no jurajkuntani jirinhantani enga no xéntani jauaka?
Ka enga na xéntajka, tánantaasïndi imeri p'íchpirichani ka irengutichani ka arhiani: ‘Tsípe je jíndeni jinguni, jimbokani xéntaska tumina engani tsîtapka.’
Arhixakaksïni eskaksï méntkueni tsípesïnga Diósïri ánjelicha enga k'amanharhintsti ma Diósïni andarhentajka.”
Jesusi uandantasptijtu: “Acheti ma tsimani sapichani kásïrempti,
ka ima enga sánderu sapichuepka tátjembani arhispti: ‘Táte, íntskurini enga xáni juchetika imani ambe engarini jíndeni pakatacheaka.’
Namoni jurhia tátsekua uájpa sapichu atarantaspti enga xáni imeripka, ka imani tumina jimbo iauani máteru k'éri iretarhu niraspti, ka jima nánditerkueni irekaparini tumina iámu ambendarhespti.
Ka enga na k'amajkutapkia, ka imani k'éri iretarhu kánekua nómbe t'irekua jarhani ima uénaspti k'arhimaparini jámani.
Niraspti jima anapu achetini ma ánchekorheta kurhakuni, ka ima uéramani axaspti kúchi erangutaraani.
Uarhisïrempti k'arhimani ka kúchicheri t'irekua jamberi uéksïremptia arhani, ka nónema intsïmbesïrempti.
Enga jamberi sési eratsentapka: ‘¡Uáni ánchekorherichaksï jucheti táteo t'irekua jukari jamberi jatsikorhesti, ka ji ixu uarhixaka k'arhimani!
K'uanhatsentaaka jucheti táteo ka arhiaka: Jucheti Táte, Diósïni ka t'úngeniksïni k'amanharhichentaska;
nóteruni nitatarheska chéti uájpeni; chéti ánchekorheri máenirini káma.’
Ísï jimbo xanhari jatantaspti ka tátjemberi k'umanchekuarhu k'uanhatsentaspti. “Enga útasï iauaniteru jápka, tátjemba exespti ka p'amojkuspti. Uiriaspti kúntani ka kamakamataspti ka putinharhikuni erontatini.
Ima arhispti: ‘Jucheti Táte, Diósïni ka t'úngenikini k'amanharhichentaska; ka nóteruni nitatarheska chéti uájpeni.’
Ka tátjemba jántspiri jémbechani juramukuaspti: ‘Kókuani, takusï sánderu ambakiti peta je, ka xukutantsï je; jukajkurhakua tiripitiri ma inchajkurhata je, ka kuarhachijtu jatsikuntani je.
Jua je uákasï sapichuni enga sánderu p'ukuka ka ata je. ¡K'uínchekuachi úaka ka k'éri máchi t'ireaka!
Jimboka i jucheti sapi uarhirixapka ka tsíntasti; tsînchespti ka xéntaskachia.’ Ka k'uínchekuaksï uénaspti.
“Enga ísï úkorheni jápka, uájpa urheti juátarhu jámaxapti. Enga niántani jápka, kústakua kurhaspti ka eska uarhanhaxapka.
Jimajkani jántspirini ma ióarhispti ka kurhamarhespti ambe úkorexapi.
‘Chéti erachi junguasti ka chéti táte uákasï sapichu sánderu p'ukurakatani atarkorhesti, jimboka sési janonguaska nómbema úkorhenchatini.’
Ka uájpa urheti xáni ikiaspti, enga jamberi no uékempka inchantani, ísï jimbo, tátjemba nitsïkorhespti kómarhini eska ichantapiringa.
Ka ima tátjemban arhispti: ‘Míteskari namoni uéxurhinikini marhuacheskia, ka nómenirini íntskuska na uéjki karichi sapichu ma eskani jucheti p'íchpirichani jinguni t'irekua ma úntapiringa.
Ka iásï k'ória enga i chéti sapi janonguaka enga chéti tumina uarhiti ísku jándichani jinguni ambendarheka, ka t'u indeni uákasï sánderu p'ukurakatani atakuni.’
Tátjemba arhispti: ‘Jucheti uátsï, t'úri méntku jíndeni jinguni jarhaska, ka iámu ambe eskani xáni jatsika chétisti.
K'óru uétarhexapti k'uíchekua úni k'éri t'irekua ma jinguni ka tsípeni, jimboka chéti erachi enga uarhirini jápka, tsíntasti; tsînchespti ka xéntaskachia.’ ”



Jesusi jurhengorheri jémbechani aianguasptijtu: “Jarhaspti ma acheti jatsikorheri enga imeri jántspiricheri juramutini ma kámempka; ka nirasptiksï aianguni eska ima jántspiri jatsikorhekuani no sési úrakuxapka.
Jatsikorheri ióarhispti jántspiricheri juramutini ka arhini: ‘¿Ambeski ima ambe engani chéti ambe aiangunhantani jaka? Aianguntsïrini nénari ánchekorhexaki, jimbokakini kénditaakia; nóteruri jucheti jántspiricheri juramutiuakia.’
Jántspiricheri juramuti eratsentani uénaspti: ‘¿Néna jámaia engarini jucheti ánchetpiri ánchekorheta euantaakia? Nóteruni jurhenaska echeri ánchetani, ka k'uratsesïnga intsïmbetkorheni jámani jarhani.
Míteskia néna engani jámaaka eskani jatsiaka nérini jiókaa chénjembo jiájkani engani ísku pakaraaka nóteru ánchekorheni.’
Mándani arhispti ióarhiani imechani engaksï imeri ánchetpirini kánguni jápka. Imani enga urheta niárapka kurhamarhespti ‘¿Andi náxaniri kánguxaki juchari ánchetpirini?’
Ka ima arhispti: ‘Iúmu ekuatse k'uísï, olibueri tamakua kánguxaka.’ Jántspiricheri juramuti arhispti: ‘Inde kókuani chéti sïranda; uaxaka ka máteru úntani enga tsimani ekuatse témbeniterkueriuakia.’
Tátsekua máteruni kurhamarhespti: ‘Ka t'u, ¿na xániri kánguxaki?’ Ima arhispti: ‘Iúmu ekuatse xúndi tríju.’ Imani arhispti: ‘Inde chéti sïranda; máteru úntsï, t'ámu ekuatserijku.’
“Imeri ánchetpiri sési xéspti enga jántspiricheri juramuti sïpajkurha na eratsepka jimboka sési eratsekuntaspka néna uérakuni. Jimbokaksï parhakpeni anapuecha sánderu xékuntasïnga néna pájperani máteruechani jinguni eskaksï ima engaksï t'íntskuani mítetika.
“Ka arhistachexakaksïni eskajtsï parhakpeni anapu jatsikorhekua nósesi andakatani, p'íchpirichani andakorhetarauaka, eska jiájkani enga jatsikorhekua ambe k'amakurhiaaka, méntku ísï anapu irekuarhujtsï sési eronhaaka.
“Ne enga mintsinharhikueka sáni ambe patsani, ístu mintsinharhikuesti uánekua ambe patsani; ka ima enga no újka sántku ambe patsani, uánekua ambe sánderu no úsïndi patsani.
Ka ekajtsï ixu parhakpeni anapu jatsikorhekua no mintsinharhikueka patsaranhani, ¿néksïni jiájkutaa ambakiti jatsikorhekuani patsarani?
Ka ekajtsï no mintsinharhikueka máteruecheri ambe patsani ¿néksïni íntskuntaa imani enga chárika?
“Nóma jántspiri úsïndi tsimani ánchetpirichani marhuakuaani; jimboka ma echakuani ikiakuaka ka máteruni sési kámani, o ma echakuani sési pakarakuati ka máteruni no jaiapanhentaati. No úkorhesti Diósïni ka jatsikorhekuani márku marhuakuani.”
Fariseouecha engaksï tumina kánhchempka, kurhasptiksï iámu indeni ambe ka Jesusinksï teresmarhuspti.
Ka Jesusi arhiaspti: “Chájtsïsï k'uiripuni jinguni kaxumbiti eratakorhejka, k'óru Diósï mítesti chári mintsitani; jimboka Diósï imani no xénchasïnga enga sánderu k'éri eratanhajka.
“Juramukua karakata ka Diósïri uandaricha jíani jamberi marhuasti enga jamberi Juánueka. Jiájkani uératinitki jimbanhe ambakiti aiangperakua Diósïri irechekueri ambe uandanhantaxati, ka iámenduecha inchandimenhantaxati jima inchakuekanhani.
“Sánderu no úkua jukasti eska auanda ka parhakpeni k'amakurhiaka, eska ambe ma no ísï úkorheni eska juramukuarhu námendu karakata jaka.
“Eka ma acheti jurajkuska témbani ka máteruni tembuntani, ísku jándixati; ka ne enga uarhiti jurajkukatani tembuntaska imajtu ísku jándixati.
“Acheti jatsikorheri ma jarhaspti, enga ambakiti takusï xukuparhempka ka enga pauanipauani ambakiti t'irekua intsïmpempka.
Jarhasptijtu no jatsikorheri ma enga Lásaru arhinhempka, enga iámu xúta jukarhekorhepkia ka enga méntkisï jatsikorherio uaxamukuempka.
Ima ántasïrempti ambe enga jatsikorheri uéjkuempka; ka uíchuecha jamberiksï andarherasïrempti iuani kuenamakuni.
Enga ima no jatsikorheri uarhipkia, ánjelichaksï Abraani jinguni páspti uaxastani. Jatsikorherijtu uarhispti, ka jatsinhantasptia.
“Ka enga jatsikorheri nósesi nitamakorheni jápka jima engaksï uarhiricha niárajka, eranchespti ka iauani uératini Abraanini exeni, ka Lásaruni ma akandani uaxandani jarhani.
Jimajkani uinhachakuspti: ‘¡Táte Abraani p'amojkurini! Arhi Lásaruni eska munchujkurhakua kuakarhutaaka ka eskarini juuaka kuakachatantani, jimbokani íni chpirirhu kánekua no sési p'ikuarheraxaka.’
K'óru Abraani arhispti: ‘Juchiti uátsï, míantsï eskari t'u intsïnhaskia ambakiti ambe engari nótki uarhimpka, ka Lásaru enga parhakpeni nósesi jásï ambe p'ika. Iásï ixu inde karhoanhantaxati, ka t'úri jimini nósesi p'ikuarheraxaka.
Támtu axu urhepani kánekuamendu jauanhesti; ka nónema úsïndi parhikuni jiniani nirani, ka nójtu úsïndi jiniani uératini ixueni junhani.’
“Ka jatsikorheri arhispti: ‘Táte Abraani kómarhixakakini ménderu eskari sáni Lásaruni jucheti táteo axaaka,
jima engaksï iúmu jucheti erachiecha jaka, eska xukauaka, ka nóksï imajtu ixu nósesi p'ikuarherakuarhu janoni.’
Abraani uandaspti: ‘Imaksï karakatechani jatsikorheastia engaksï Moisesi ka Diósïri uandaricha karaka: ¡kurhajchaueksï!’
jimajkani jatsikorheri arhispti: ‘Nóchka ambe Táte Abraani, xántku ísïksï no úati; k'óru enga nema xarhakuapiringa tsíntatini, imaksï Diósïni andarhentapirindi.’
Ka Abraani arhispti: ‘Engaksï Moisesini ka Diósïri uandarichani no kurhajchajka, nóksï kurhanguati na uéjki nema tsíntani.’ ”



Jesusi imeri jurhengorherichani arhiaspti: “No úati no sési jásï ambe no jurhani, k'óru; ¡che ima enga ísï niátatarpejka!
Sánderu sésipirindi eska tsakapu urhuratarakua ma jójchakunhapiringa ka k'éri japundarhu k'uanimanhani, eska íni ma isï sapini nósesi niátatarani.
¡Xéparini je! “Eka chéti erachi k'amanharhintaska, xuka; ka enga imeri jángua mójtakuska, púakuntsï.
Na uéjkikini ma jurhiatekua jimbojku iúmu tsimani xanhari nósesi ambe úcheni, ka iúmu tsimani xanharikini jurhani arhini: ‘Nóteruni ísï jámaakia; púakuntaakari.’ ”
Uandakua párichaksï Achani arhispti: –Sánderujtsïni jakajkutara.
Acha arhiaspti: –Mostaseri tskípuentku engajtsï úpiringa jakajkuni, úpiringajtsï p'ukurini ma arhini: ‘Uétsentsï ka k'éri japundarhu mótse arhini,’ ka p'ukuriksïni kurhajchapirindi.
“Enga chári jántspirini ma, juátarhu junguarinia ka tarherinia ka karichichani ónhantaatinia, ¿Andi arhisïnijtsï incharantani sáni imani urheta t'irerani?
Nómbe, chájtsï arhisïnga: ‘Mórhekorhentsï kókuani ka jupajku ka úmachentsïrini, ka jatsiracherini ka itsïjturini jatsirache. Ka tátsekuari úakia t'u arhani.’
Ka nójtujtsï diósïmaiamukua arhintasïnga enga sési úka eskajtsï na juramukupka.
Chájtujtsï ísï, engajtsï na iámu ambe úakia engaksïni Diósï úraka, uandaakajtsï: ‘Jántspiri nómbemarueskachi, jimbokachi imankusï úka engachi úranhapka.’ ”
Jerusaleni níntani jámani, Jesusi Samaria ka Galilea ísï parhiakuntaspti.
Ka ireta sapichurhu ma niáraspti, ka jimaksï témbeni acheti xúta jukaricha uéakuspti kúmani, iauani jatinksï
uinhachaparini arhispti: –¡Jesusi, Jurhentpiri, p'amojkujtsïni!
Enga Jesusi exeapka, arhiaspti: –Tátechani jinguni ni je. Tátecha jinguni nirani jámanksï ambakentaspti.
Ima ma ísï, enga exekorhepka eska ambakentaspka, k'uanhatsentaspti uinhachaparini Diósïni k'éri ambe arhiparini,
ka Jesusini tinguixurhikuspti, kápatsentaspti diósïmaiamu arhintani. Ima acheti Samaria anapuespti.
Jesusi uandaspti: –¿Andi nóksï témbenispi engaksï ambakentaka? ¿máteru iúmu t'ámuksï na úskia?
¿Andisï uérakua iretijku k'uanhatsentsï Diósïni k'éri ambe arhini?
Ka achetini arhispti: –Jauara ka ni níntani; chéti jakajkukuakini ambakerantasti.
Fariseouechaksï Jesusini kurhamarhespti Diósïri irechekua na jatini janopirini, ka ima arhiaspti: –Nónema mítetini jauati enga Diósïri irechekua janoaka.
Nónema úati uandani: ‘Ixu jarhasti’ o ‘jimini jarhasti’; jimboka Diósïri irechekua chánksïni jinguni jarhaska.
Ka imeri jurhengorherichani arhiaspti: –Niáraatiksï jurhiatecha engajtsï na uéjki ma jurhiatekuajku acheti Uájpani uékaaka exeni, ka nójtsï exeaka.
Máruksï uandaati: ‘Ixu jarhasti’, o ‘jimini jarhasti’; kóru ásï ni je, ka ásïjtu chúxapaa je.
Jimboka jimajkani enga acheti Uájpa junguaaka, piritakueni junguaati, enga iámu t'íkjaxejka,
k'óru acheti Uájpa urheta jatsisti nósesi ambe úkorhenchani ka eskaksï urheta íni jurhiatekua anapuecha no xénhchani kámaaka.
Ísï eska na úkorhepka jimajkani enga Noe irekani jápka, májkuentu úkorheati enga acheti Uájpa junguaaka.
Jukari t'irenhasïrempti, ka kauinhani ka tembuchanhani jiájkani jamberi enga Noe k'éri icharhutarhu jatapka, enga iurhentpespka ka iámu uarhimenhani.
Májkueni úkorhespti jiájkani ísï enga Lóti irekapka: jukari t'irenhasïrempti ka kauinhani, ka ambe ataranhantani ka ambe piánhani ka tarhenhani ka k'umanchekuecha únhani;
ka enga Lóti Sodoma uéakupka, auandarhu uératini chpiri uekorhespti janhajanhajkuparini, ka iámu uarhinhaspti.
Ísï úkorheati enga acheti Uájpa xarharaaka.
“Ima jurhiatekua, ne enga taiajtsïtakatarhu jámani jauaka ka imeri kángorhekua ambe k'umanchekuarhu incharini jatsini, ásï kétse ambe petakorheni; ka ásï nínte chénjembo ne enga juátarhu jámani jarhajka.
Míantsï je Lótiri uarhitini.
Ne enga jángorhentaska tsípekuani patsakorheni, sánderu súntku tsîtaati, k'óru íoni sési jauati ne enga tsípekuani tsîtaaka.
Aianguxakaksïni eska imani chúrekua, náuejki márku k'uínhani jarhani, ma pánhantaati ka ma jurajkunhaati.
Ka engaksï nanachicha márku urhuni jauaka, ma pánhantaati ka ma jurajkunhaati.”
Jimajkanksï kurhamarhespti: –¿Acha, nani ísï úkorhea? Ka ima arhiaspti: –Náni enga uarhiri jándentaaka, k'uákichaksï jima tángorheati.



Kájtu Jesusi uandantskua terukutarantskua ma aianguaspti; jurhendaani uékani eskaksï no kuatantaparini méntku ísï uandamukukorheni.
Ka arhiaspti: “Iretarhu ma, kuájpiri ma irekaspti enga Diósïni no chérhempka ka enga nójtu janhanharhpempka.
Imani iretarhujtu uarhiti tsîndi ma irekaxapti enga arhirperata ma kámani jápka, ka niraspti kuájpiri arhini eska jarhuatapiringa imani jinguni engaksï arhirperani jápka.
Kuájpiri ióni ísku kurhajchasptia, kóru tátsekua ísï eratsespti: ‘Na uéjkini Diósïni no chérhejka ka nójtuni kaxumbitini,
ka jimbokarini inde uarhiti tsîndi méntku ájchakuxaka, kuájpeaka, eska nóteru méntku junguani jauaka ka tekantskuarini k'amajkutacheni.’ ”
Ka Acha ísï uandasptiteru: “Kuájpiri nómbemaru arisïsï arhini jápti.
¿Ka andi jíani Diósï imeri erakukatechantu no kuajpeaua, imechani engaksï chúrekua ka jurhiakua uekujka? ¿andi erokataraua?
Jíksïni arhisïnga eska no erokatarauaka, eska kuájpeauaka. Ka k'óru enga jamberi acheti Uájpa parhakpeni junguaaka ¿arhijkijtsï eska jakajkunhani janhaakateru?”
Jesusi máteru uandantskua aianguaspti imechani engaksï sési ambe úni uandakorhejka ka jiniksï máteruechani no xénhchaani:
“Tsimanksï niraspti tiósïo uandamukukorheni, ma fariseo, ka máteru tumina Roma axakua tánati.
Fariseo, anhandetini, ísï uandamukukorhexapti: ‘Diósï, diósmaiamukuakini arhixaka engani ji no indeni jáxeka, engaksï sïpajkurheka, ka no sési kámpitini, ka ísku jándini, ka nójtuni inde tumina tánatini jásïska.
Ji tsimani jurhia k'arhinda jarhasïnga iúmu tsimani jurhia jimbo ka témbeni jima iámueri íntspentasïnga engani xáni andajka.’
Ka tumina tánati iauani tátsepani uératini no jamberi tekaasïrempti erancheni, sánderu uánhesïrempti, ka uandasïrempti: ‘¡Tata Diósï, p'amojkurini jíndeni engani k'amanharhintstika!’
Arhixakaksïni eska inde tumina tánati kaxumbentatni niántaskia, ka fariseo májkueni pakarasti. Jimboka ne enga k'éramakorheaka, ísku ambeni exenhaaka; ka ima enga kétsekua uérajka, ima k'éri amberanhaati.”
Ístuksï Jesusini tataka ka nanaka sapirhatichani pákuasïrempti, eska ima p'ájtsïkuapiringa; ka engaksï jurhengorhericha exepka, xukaasptiksï imechani engaksï sapichani páani jápka.
Jimajkani Jesusi arhiaspti: “Jurajkujtsïni sapirhaticha andarherani ásï p'íngua je, jimboka Diósïri irechekua imecheriska ne engaksï indeni járhaka.
Sési jimboksïni arhixaka eska ne enga Diósïri irechekuani no ísï jiókorhejka eska sapi ma na jiókorhejka, ima Diósïri irechekuarhu no jatanheati.”
Ka tátsekua ireteri urhejtsïkuri ma Jesusini kurhamarhespti arhiparini: “Ambakiti Jurhentpiri ¿Néna uétarhesïnki eskani jámaaka, eskani ísï jámani jíjtuni méntkisï anapu irekua intsïnhaaka?”
Jesusi arhispti: “¿Andirinisï arhijki eskani ambakitiska? Diósïjkusï ambakititi:
Míteaskaria juramukuechani: ‘Ásï ísku jándi úkorhe, ásï uándikpe, ásï sïpa, ásï nemani chkuándirakua jimbo nósesi úku, ka chéti táteni ka chéti nándeni janhanharhi.’ ”
Ka ima urhejtsïkuri arhispti: “Tumbirinitkini iámu indeni ambe ísï úxaka.”
Enga Jesusi ísï kurhajchapka, arhispti: “Ma ambeterkuri no úxaka: Atarantsï iámu ambe engari xáni jatsikorheka ka no jatsikorherichani intsaa. Ísïri jámani auandarhu jatsikorhekua p'iuaka. Ka jimajkani k'órurini ju chúxapunia.”
K'óru enga ísï kurhajchapka, kánekua mískorhespti, jimboka kánekua jatsikorherispka.
Enga Jesusi ísï exepka, uandaspti: “¡Kánekua ts'unhapesti eskaksï jatsikorhericha Diósïri irechekuarhu inchaaka!
Kameiu ma, p'ikukueri p'orhojchakuarhu sánderu no ts'unhapekua jimbo parhijchakuaati, eska jatsikorheri ma Diósïri irechekuarhu inchani.”
Ima engaksï kurhajchani jápka, kurhangorhesptiksï: “¿Ka jimajkani néchkasï p'ímutakorhentaia?”
Jesusi arhiaspti: “Ima ambe engaksï parhakpeni anapuecha no újka úni, Diósï k'óru úsïndi.”
Pédru arhispti: “Acha, jucha iámendu ambe jurajkuska, ka chúxapuskaksïni.”
Ima arhiaspti: “Sési jimboksïni arhixaka eska ne enga Diósïri irechekua jimbo k'umanchekua jurajkuka, o témbani, o erachi jémbechani, o tátjembani ka amambani, o uájpechani jurajkuaka,
íni jurhiatekuechani sánderu uánekua ambe p'iuati, ka imani jurhiatekuechani jimbo engaksï jurhani jaka méntku ísï anapu tsípekua p'iuati.”
Tátsekua Jesusi témbeni tsimani jurhengorherichani támu páaspti, ka arhiaspti: “Jerusalenichi niraxaka, jima enga iámu ambe úkorheaka eskaksï Diósïri uandaricha acheti Uájperi ambe na karaka.
Jimbokaksï uérakua iretichani intsïnharhitantaaka, ka teresmarhuatiksï, útakuatiksï ka t'uánharhikuatiksï.
k'uikirheatiksï ka uándikuatiksï; k'óru tanimu jurhia jimbo tsíntaati”
Imaksï nómbema kurhanguspti, ka nójtuksï mítespti ambesï arhiani jápi, jimbokaksï imani ambe no kurhangusïrempka.
Enga Jesusi Jeriko niárani jápkia, pátenharhi ma xanhari jimbo uaxakatini tumina kurhajkorhexapti,
ka enga kurhapka eska uánekua nitamanhaxapka, kurhangorhespti ambesï úkorheni jápi,
ka aiangunhaspti eska Jesusi Nasareti anapusï jimesï nitamani jápka,
Ka ima uinhachaparini uandaspti: –¡Jesusi, Dabidi Uájpa, p'amojkurini!
Ima engaksï urhepani jápka xukasïremptiksï eska ísku japiringa, ka ima sánderu uinhachasïrempti: –¡Dabidi Uájpa, p'amojkurini!
Jesusi p'íngukorhespti ka arhiaspti eskaksï andarheterapiringa. Enga na andarherani jápka kurhamarhespti:
–¿Amberi uéksïnki? Ka pátenharhi arhispti: –Acha, éskantani uéksïnga.
Jesusi arhispti: –¡Éskantsïchkia! Chéti jakajkukua jimbori ambakeranhantaskia.
Pátenharhi éskantapaspti, ka Diósïni k'éri ambe arhiparini chúxapaspti. Ka iámendu engaksï xáni exepka, imajtuksï uénaspti Diósïni k'éri ambe arhini.



Jesusi Jeriko niáraspti ka iretarhu inchaakuspti.
Jima irekaspti acheti jatsikorheri ma enga Sakeo arhinhempka, ima tumina tánaticheri urhejtsïkurispti.
Ka uéksïrempti Jesusini míteni, ka no úsïrempti andarherani jimboka uánekua jánhasïrempka ka Sakeo no iójtarhaspti
Jimbosï uiriapti urhepani, ka p'ukutapurhu ma karharaspti Jesusini exekuekani, enga jimesï nitamapiringa.
Enga Jesusi nitamani jápkia, erarhutaspti ka arhini: –Sakeo, sóntku kétsentsï, jimbokani iásï chéni jájkorheaka.
Sakeo sóntku kétsentaspti ka Jesusini tsípekua jinguni chénjembo paspti.
Ísïksï exerini, iámenduecha uénaspti Jesusini arhinhchani, uandaparini eska Jesusi k'amanharhintatio ma niraspka jájkorheni.
Sakeo jauaraspti ka Achani arhispti: –Acha, exe, no jatsikorherichani íntsauaka jima terujkani eskani xáni ambe jatsikorheka; ka ekani nemani méni isï euakorheka, jima t'ámu xanhari k'uanhaskukuntaaka.
Jesusi uandaspti: –Íni k'umanchekuarhu p'ímutantskua iásï janosti, jimboka i achetijtu Abraaniri sïrukueska.
Jimboka acheti Uájpa imanisï juka jirinhantani ka p'ímutantani enga tsînchetini jápka.
Kurhanhaxapti ambe enga Jesusi uandani jápka, ka uandantskua terukutarantskua ma aianguaspti, jimbokaksï niáraxapkia Jerusaleni ka ima engaksï kurhani jápka eratsepaxaptiksï eska Diósïri irechekua xarharapiringia.
Arhiaspti: “Jarhaspti acheti ma enga irechecheri sïrukuepka, enga iauani nípka máteru k'éri iretarhu irechekua p'irani, ka eska irecha úkata k'uanhatsentapiringa.
Uérani jámani, témbeni imeri ánchekorherichani uandajpaaspti, mándani arhispti uánhachani tumina íntsaani ka arhiani: ‘Kánera je íni tuminani engani jamberi junguaska’
Enga úpka, imeri iretarhu anapuechaksï no xénhchasïrempti, ka chúngutaramasptiksï axaani máru eskaksï uandapiringa: ‘Nóchi uéksïnga eskajtsïni inde juramucheaka.’
“Ka na uéjki ísï, ima irecha únhaspti, ka imeri iretarhu k'uanhatsentaspti. Enga na niántapka, ánchekorherichani uandajpatarkorheaspti, imechani enga tumina íntsaapka, mítekuekani tuminaksï náxannhachani andaraspi.
Ma uénaspti niárani ka uandani: ‘Tata, chéti tumina témbeni xanhari jukari andasti.’
Irecha arhispti: ‘Kánekua sési, ambakiti ánchekorheriskari; ka jimbokari sapichu ambe no sïpaska, juramutikini úxaka témbeni iretecharhu.’
Máteru janospti ka uandani: ‘Tata, chéti tumina iúmu xanhari sánderu andasti.’
Imantu arhispti: ‘T'úri iúmu iretecheri juramutiuaka.’
“Ka máteru junguaspti uandaparini: ‘Tata, indeia chéti tumina. Sési jatsiakutini patsaska;
chérheskakini, jimbokari uinhamarhetspesïnga, ka jukari jamberiri euajpentasïga, ka jimari p'ikuntasïnga engari no t'u ánchekorhejka.’
Jimajkani irecha arhispti: ‘Ánchekorheri nómbemaru, chéti uandakuechani jimbojkukini útacheaka. Engari mítepka eskani uinhamarhetspesïnga, ka eskani jukari euajpentasïnga ka eskani jima p'ikuntasïnga engani no ánchekorhejka,
¿Andirisï no jima patsapi tuminani enga andani japiringa, ka andakua jingunirini íntskuntani engani janonguapiringa?’
Ka arhiaspti imechani engaksï jima jápka: ‘Euantsï je tumina ka imani íntsku je enga témbeni xanhari sánderu andaka.’
Imaksï arhispti: ‘Tata, ¡inde témbeni tumina kámaxatia!’
Irecha arhiaspti: ‘Arhixakachkaksïni, eska ima enga jatsika, sánderu intsïnhaaka; ka ima enga no jatsika, imani jamberi euanhantaati enga sánisï jatsika.
Ka imechani engajtsïni ikiachejka, engajtsïni no jiókorhempka eskani imecheri irechepiringa, axu júaa je ka uándikuani je.’ ”
Ísï uandarini, xanhari jatantaspti Jerusaleni nirani.
Enga Betfage ka Betania niárani jápkia, juátarhu ísï enga Olibu arhinhajka, tsimani jurhengorherichani axaaspti,
arhiaparini: –Ni je imani ireta sapichurhu enga ixu jurhimbitku jaka, niáratinku, jima jauati xanchaki ma jótakata, enga nótki nema jatani jaka, kuerata je ka jua je.
Ka ekaksïni nema kurhamarheska ¿andijtsïsï kueratani jaki? arhi je eska Acha úrakuekaxaka.
Jurhengorherichaksï niraspti ka iámu ambeksï ísï jarhaspti eska Jesusi na arhiapka
Engaksï xanchakini kueratani jápka, kurhamarheasptiksï ima engaksï xanchakini kángorhempka: –¿Andijtsïsï kueratani jaki?
Imaksï uandaspti: –Jimboka Acha úrakuekaxaka.
Ka pákusptiksï, ka imecheri chereparhakuechanksï tatsuparhakutini Jesusini jatsiraspti.
Eska na Jesusi xanharapempka, ísïksï imecheri xukuparhakua xanhari jimbo tatsuntskakupasïrempti.
Ka enga na úndapka Olibu juátani sáni kétsentani, iámendu imeri chúngumatichaksï uénaspti jiuakorheni xáni tsípeni ka Diósïnksï k'éri ambe arhini iámendu milagruechani exearini.
Ka uandasïremptiksï: –¡Újchakurakate Irecha enga Achani jimbo jurhani jaka! ¡Sési jarhasti iámendu ambe auandarhu ka auandarhu k'éri arhinhasïndi!
Jimajkanksï máru fariseouecha engaksï jima jápka arhisptiksï: –Jurhentpiri, xukaa chéti chúngumatichaniri.
Enga úpka Jesusi arhiaspti: –Arhixakaksïni, engaksï i pínasku jauaka tsakapuechaksï uinhachaati.
Enga Jerusaleni niárani jápka, ka k'éri iretani exeni, Jesusi iretani uekuspti
uandaparini: “¡Ekari iásï íni jurhiatekua t'újtu sési jakuani kurhangupiringa! enga úka imaniri iásï no sésekua intsïnhaska kurhanguni.
Jimbokaksïni nósesi járhati jurhiatekuecha janocheaka, engaksïni chéti ikiatspiricha ópandaaka, ka uirhipkurhaatiksïni, ka iápuru ísïksïni k'uaniraati,
ka xerentskantaatiksïni. Iámendu jimini anapuechanksïni uándikucheati, ka nóksï ma tsakapu tsïntsikata jurajkuati, jimbokari no kurhanguska imani jurhiatekuani engari juka p'urhembenhani.”
Ka jimajku Jesusi k'éri tiósïo inchaspti, ka petantaani uénaspti imechani engaksï ambe atarantani jápka,
ka arhiaspti: –Karakatarhu arhisïndi: ‘Jucheti k'umanchekua uandamukukorhetarakueuati’, ka chájtsï sïpajkurhecheri jirikorhekua úntaska.”
Jesusi k'éri tiósïo mándani pauani jurhentpesïrempti, ka tátecheri urhejtsïkuricha ka juramukua Jurhentpiricha ka ireteri achechajtuksï jirinhakuntaxapti nénaksï uándikuni.
Ka nóksï ambe ma xékuntasïrempti jimboka iámendu jinguntku janhaspka kurhanhani enga ima uandempka.



Ma xanhari, enga jamberi Jesusi k'éri tiósïo jurhentpeni jápka ka ambakiti aiangperakua aiangpentani jarhani; tátecheri urhejtsïkuricha ka juramukua jurhentpiricha ka achamasïchaksï niáraspti,
ka arhisptiksï: –¿Náki juramukua jimbori indeni ambe úsïni? ¿Indeni juramukuakini ne íntskuski?
Jesusi arhiaspti: –Jíjtuksïni kurhamarheaka ma ambe, arhijtsïni je:
Enga Juánu itsï atajtsïkpempka ¿Auandarhu anapu ambespki, o parhakpeni anapu ambespki?
Ka imaksï uénaspti arhijperani: “Engachi arhiska eska auandarhu anapueska, arhiatijtsïni: ‘¿Ka andisïjtsïsï no jakajkukupkia?’
Ka nóchi úaka arhini eska parhakpeni anapu ambeska, jimbokajtsïni k'uiripu tsakapkueraaka uándikuni, jimboka iámendu inchajtsïnhatixaka eska Juánu Diósïri uandarispka.”
Ka ísï jimboksï no míteni uandaspti.
Jimajkani Jesusi arhiaspti: –Jíjtuchkaksïni no aianguakia náki juramukua jimbo íni ambe úsïnki.
Tátsekua Jesusi uénaspti aiangpeni ka terukutarantskua ma uandantaspti: “Acheti ma uba jatsiatakorhespti, ka tarherichani máru kuanetaaspti ka iauani isï niraspti.
Enga na jurhiata niárapka, jántspirini ma axaspti tarherichani p'ikuntskata kurhakuantani; ka imaksï ataspti ka nómbemaksï íntskuspti ka ískuksï axantaspti.
Ka echeri kándi máteru jántspirini axaspti, ka indentuksï nósesi arhispti, atasptiksï ka ískuksï axantaspti.
Ménderu máteruni axaspti, ka imantuksï ataspti ka petaatantaanksï.
“Tátsekua Ima enga echeri kángorhempka eratsentaspti uandaparini: ‘¿Néna jámaa? Jucheti uátsïni axaaka imani engani ji xáni xénhchajka; nándikaksï indeni kurhandirakuaka.’
K'óru engaksï tarhericha exepka, arhijperasptiksï: ‘I pakatamenhaati echerini; ju je atani uándikuni, ísï jámanchi echeri jucha jurajkumenhaaka’
Ka petaatantasptiksï jima enga uba jukapka ka atasptiksï uándikuni. “¿Ambejtsï eranhaskasïnki eska echeriri kángorheri úkuauaka?
Niántaati ka tarherichani uándikuauati, ka echerini enga uba jukajka máteruechani íntsauati.” Ísï kurhanhatini uandanhaspti: –¡Nómeni ísïuati!
Ka Jesusi erateaspti ka uandani: –Ka jimajkani ¿ambe arhikuekasïnki? Enga karakata arhijka: ‘Tsakapu engaksï k'umanchekua úricha no jaiapanhentaka iásï kasïpenharhikurhaxatiia.’
Ne uéjki, enga imani tsakapurhu andajtsïkueraska, kachundurhikorheati; ka néni enga ima tsakapu jatajchakuska, putsïndurhiati.
Tátecheri urhejtsïkuricha ka juramukua jurhentpirichaksï uékaspti jimajku jupirkorheni, jimbokaksï jánhaskaspka eska imani uandantskuani jimbo imechanisï arhiani jápka, ka nóksï úspti, jimbokaksï chérhpespka.
Ka máruksï axaaspti eskaksï sïpatapiringa, engaksï kaxumbiti eratakorheparini úpiringa Jesusini uandarani ambe ma enga marhuakuapiringa Jesusini jupirkorhetarani ka Roma anapu juramutini íntsïnharhitani.
Imaksï axakatecha kurhamarhespti: –Jurhentpiri, míteskachi eska sésimendu jarhaska iámendu ambe engari jurhentpejka, ka eskari iámenduechani xénhchaasïnga ka sési jimbori Diósïri xanharini jurhentpesïnga.
Arhijtsïni, ¿Sésiski engani jucha Roma anapu irechani tumina íntskujka?
Jesusi p'ikuarhenheparini eskaksï no sési jimbosï kurhamarheni jápka, arhiaspti:
–Taiakata májtsïni exera. ¿Néski i enga ixu jukanharhika ka néri ambe karanharhiski? Ka arhisptiksï: –Irecheristi.
Jesusi arhiaspti: –Irechani íntskuntsï je, ambe enga irecherika; ka Diósïni íntsku je, ambe enga Diósïrika.
Ka ambe uéjki arhijpeni, nóksï xékuntaspti ambe arhiparhatani jupirkorheni, ísï jimbo ísku pakareratinksï enga Ima isï arhiapka, pínamasptiksï.
Tátsekuaksï saduseouecha máru niraspti Jesusini uandaxekuni. Saduseouechaksï no jakajkusïndi eskaksï uarhiricha tsíntasïnga; jimboksïsï arini uandakua pérakupti,
uandasptiksï: –Jurhentpiri, Moisesijtsïni karakata jurajkuchesti enga arhijka: ‘eka nema uarhiaka ka témba nóma uájpa jinguni pakarani, eska imeri erachi ima jinguni tembuchantaaka, ka eska sïrukua jurajkukuaka.’
Ménichkaksï iúmu tsimani erachicha jarhaspti, ka ima enga urhetipka, tembuchaspti, ka no ma sapini kámatini uarhispti.
Ka enga imani chúxapempka imajtu tembuntaspti ka imajtu uarhini,
ka tanindarhujtu isï, uarhitini tembuntaspti ka májkuenksï jámasti máteruechajtu, ka iúmu tsimanksï uarhisti nóma sapini kámatini.
Tátsekua uarhitijtu uarhispti.
Ka ia, enga tsínhantaaka ¿Ima uarhiti néri témbentaa, jimboka iúmu tsimarhenicheri témbespka?
Jesusi arhiaspti: –Íni irekuarhu, nanakecha ka tatakecha tembuchanhasïndi;
k'óru imechani enga Diósï erakuauaka eskaksï nitatarheska máteru tsípekuarhu tsíntani, tatakeni o nanakeni nóteru tembuchanhasïndia,
jimbokaksï nóteru uarhiakia, ka jimboka ánjelini járhanhantakia, ka Diósï uájpenhaati ísï tsínhantatini.
Moisesi jamberijtsïni tsïtuniri uandantskua jimbo tsíntskueri ambe aiangusti. Enga Achani arhipka eska Abraaniri ka Isaakiri ka Jakobueri Diósïska.
¡Ima tsípiticheri Diósïsti, no uarhiricheri, jimboka Diósïni jimbo iámenduecha tsípiti janhaska!
Jimajkanksï máru juramukua jurhentpiricha arhispti: –Acha, sésiri arhiska.
Ka nóteruksï tekaaspti sánderu ambe kurhamarheni.
Ka Jesusi kurhamarheaspti: –¿Andijtsïsï uandajki eska Diósïri újchakurakata Dabiri sïrukueska?
Nájkichka Dabijtu Pirekua karakatecharhu uandajki andi: ‘Acha jucheti Achani arhisti: T'irerkandanirini uaxanda,
engakini jamberi chéti ikiatspirichani jatandukueni péracheaska.’
¿Nénajtu Diósïri újchakurakata Dabiri sïrukueua, ka Dabijtu Acha arhini?
Iámendu kurhanhaxapti ka Jesusi jurhengorheri jémbechani arhiaspti:
“Xéparini jáma je juramukua jurhentpirichani jinguni, jimbokaksï sési jásï ambe jukarini jánhchasïnga, ka uéksïndiksï eskaksï terupekuecharhu k'éri ambeni uandajpanhaaka, jángorhesïndiksï tángorhentskuecharhu k'érikuarhu uaxakani ka t'ireni jámanksï uéksïndi sési uaxakakorheni;
ka uarhiti tsîndichanksï nómbe akua pakatakuasïndi, ka nónentanksï uékantku iórhati uandatsekorhesïndi. Imaksï sánderu kánekua k'amaharhiranhantaati.”



Jesusi exeaxapti jatsikorherichani engaksï tumina jatakuarhu tumina jatsirani jápka,
kájtu exespti uarhiti tsïndini ma enga tsimani taiakata sapirhati jatsirapka.
Jimajkani uandaspti: –Sési jimboksïni arhixaka eska iámenduecha jinguni inde uarhiti tsîndi sánderu jatsiraska;
jimboka iámenduecha imani íntspenhasïnga enga pakajkunhajka, ka inde, nájkiruka no jatsikorheka, iámu jatsirasti enga nitamakorherapiringa.
Máruksï k'éri tiósteri ambe uandaxexapti, enga xáni sési járhati tsakapu jimbo tsïntsïnhapka, ka máruksï sési pirirantskata jarhani. Jesusi arhiaspti:
–Janoati jurhiata enga iámendu i ambe engajtsï exeni jaka k'amandeaka. Iámu xerenhantaati.
Jimajkanksï kurhamarhespti: –Jurhentpiri, ¿Na jatini ísï úkorhea? ¿Néna jimbochi jánhaskaa eska i ambe úkorhexamka?
Jesusi uandaspti: “Xéparini jáma je nóksïni tandojchani. Jimbokaksï uánekua juuaka uandakorheparini eskaksï jíiska. Uandaatiksï: ‘Jíiska’ ka ‘iásïstia.’ k'óru cha ásï chúxapaa je.
Ka ekajtsï kurhauaka uarhiperakua úkorheni jarhani, ásï che je, jimboka inde ambe jatsiska eska urheta úkorheaka, ka na uéjki ísï, nótki k'amarhuxamti.”
Ka arhiasptiteru: “Iretechaksï kúngorhentaati máteru iretechani jinguni uarhiperani ka ma irechekua máteru irechekua jinguni uarhipeati.
K'érati jéncheati, ka nósesi jásï p'amenchakua ka k'arhimakua japuati, ka auandarhu no sési jásï chérhekua ambe xarhancheati.
“K'óruksïni urheta chánksïni jupikaati ka atanksïni kámaati. K'umanchekua tángorhentskuecharhuksïni páti útacheni, ónhaatiksïni ka juramutichani jingunksïni páati, imani jimbo engajtsïni jíndeni chúxapajka.
Ísï jámantsï úaka uandantani jucheti ambe.
Ásï uandanhea je úskuni ambe engajtsï uandakorheaka,
jimbokaksïni ji uandakua ka jurhengua íntskuaka enga nóma chári ikiatspiri úaka mókuntani ka nójtuksïni ambe ma úati arhintani.
Ka chári táte jamberiksïni p'irhijkamacheati, o chári erachicha, o chári márkuecha o chári p'íchpiricha jamberiksïni p'irhijkamacheati. Ka márujtsï atanhaaka uandikunhani,
ka ma parhakpenksïni ikiacheati engajtsïni chúxapaaka;
k'órujtsï nóma jauiri tsîtaaka.
¡Méntkisï tekaantsï je, ísï jámantsï p'ímutantskorhentaaka!
“Na engajtsï jatini p'urhejkutichani exeauaka Jerusaleninksï uirhipandatini jatsini, jánhaska je eska no ióndani k'amajkunhaakia.
Imani jurhia, ne engaksï Judea jámani jauaka, juátecharhuksï niue sïpakorheni; ka ne engaksï Jerusaleni jauaka, uéakueksï, ka engaksï tarhetarhu jámani jauaka, ásïksï k'uanhatsente iretarhu.
Jimbokari imani jurhiatechani k'amanharhiranhantaaka eska karakatarhu námendu arhijka.
¡Jarhonheni uarhiticha engaksï jíani isï sapi jinguni jámani jauaka o engaksï sapichani etsukua íntsani jauaka! Jimboka parhakpeni kánekua nósesi úkorheaka, ka inde ireta kánekua nósesi jásï maiampetaranhaati.
Máruksï tiámu jimbo uándikunhaati ka máteruksï iretecharhu pánhaati; ka no jakajkutichaksï Jerusaleni uanarurhaati, jiájkani jamberi enga jurhiatekua míndakata jaka.
“Tata jurhiatarhu ka nana kutsirhu ka jóskuecharhu mínda xarharaati; ka k'érati iretecha parhakpenirhu kakonhaskanhaati ka chérakorheatiskï enga k'éri japunda kánekua nósesi kúskaaka.
Ka mirikurhinhaati xáni chénhani imani eratseparini enga parhakpeni úkorheaka; jimbokaksï auandarhu anapu uinhapekua jamberi xamatanhaaka.
Jiájkani acheti Uájpa janikuarhu ma xarharaati kánekua juramukua ka t'íntskua jinguni jurhani jarhani.
Enga na uénaakia i ambe úkorheni, jurhimbentsï je ka kánharhikua tarhatani je, jimbokajtsï p'ímutanhantaxamkia.”
Arini terukutarantskuajtu arhiaspti: “Exeatkiru je ígusïchani o náki uéjki ma p'ukurini.
Ekajtsï exejka eska xunhuperhukurhantani jarhasïngia, jánhaskasïngajtsï eska janintaxamkia.
Ístu, engajtsï exejka inde ambe úkorheni jarhani, jánhaska je eska Diósïri irechekua janoxakaia.
“Sési jimboksïnisï arhijka eska inde ambe úkorheaka, enga iásï anapuecha útasteru nótki uarhinhani janhaaka.
Auanda ka parhakpenksï k'amakurhiaati, k'óru jucheti uandakuechaksï nómeni nitamaati.
“Xéparini je, ásïksï chári míntsitecha uéne akua ka kauikua ambe ka i parhakpeni anapu ambe kánhchani, eskaksïni no mátirku ima jurhiatekua jupindukpitini jásï ma
janocheaka, jimboka íni parhakpeni iámendusï janokuauaka.
Cha jingunku ja je, méntku isï uandamukukorheparini, eskajtsï úaka sïpakorhekuni enga xáni ambe úkorheaka, ka eskajtsï úaka acheti Uájpani sési xárhakuntani.”
Jesusi k'éri tiósïo jurhiakua jurhentpesïrempti, ka chúrekuechani Olibu juátarhu nirasïrempti.
Ka iámu ireta, xarhentku ninhasïrempti k'éri tiósïo kurhajchanhani.



Andamutaxaptia k'uínchekua enga kurhinda no xarhipiti jukari anhajka enga Páskua arhinhajka.
Ka tátecheri juramutichaksï ka juramukua jurhentpirichaksï chérhpeparini jirinhakuntaxapti néna Jesusini atani uándikuni.
Jimajkani Nóambakiti judasïni incharhespti, enga Jesusiri témbeni tsimani jurhengorheri jémba mépka, engaksï Iskariote arhimpka.
Ima niraspti tátecheri juramutichani ka tiósïo kuarichani uandaxekuani, ka aiakuaspti Jesusini intsïnharhitaani.
Imaksï tsípespti ka Judasïnksï tumina aiakuspti.
Ka ima aiakorhespti ka úndaspti jirinhakuntani néna ka nani Jesusini intsïnharhitaani jima enga no jánhapiringa.
K'uínchekua janospti enga no xarhipiti jukari kurhinda anhajka, jiájkani enga karichi Páskua anapu atanhempka.
Jesusi Pédruni ka Juánuni axaaspti, arhiaparini: –Níjtsïni je Páskueri chúrekua t'irekua tánacheni.
Imaksï kurhamarhespti: –¿Naniri uéksïni eskachi tánakata ambe péraaka?
Jesusi arhiaspti: –Iretarhu ínchaakuni jámantsï achetini ma kúmaaka enga k'amukua ma jimbo itsï páni jauaka. Chúxapa je nani enga inchantajka,
ka imani k'umanchekuarhu anapu k'érini arhi je: ‘Jurhentpiri uéksïndi míteni: ¿Nánisïni jucheti Jurhentpirichani jinguni chúrekua anapu t'irekua Páskueri t'irea?’
Imaksïni exeraati k'umanchekua k'éri ma sési jántskantskata, enga karhakua jaka, engachi chúrekua t'ireaka. Jima péra je ambe engajtsï xáni tánajka.
Nirasptiksï ka iámu ambeksï ísï úkorhespti eska Jesusi na arhiapka, ka chúrekua anapu t'irekuaksï Páskueri tánaspti.
Enga na t'irekuepkia, Jesusi ka jurhengorherichaksï uaxakaspti t'ireni.
Ka Jesusi arhiaspti: –¡Xáni engani uékani jápka Páskueri t'irekuani cha jinguni arhani, jimbokani nósesi kánhaaka!
Aianguxakaksïni eskani jiájkani jamberi nóteru auaka, engachi na ménderu Diósïri irechekuarhu márku auakia.
Ka enga na tsúntsuni p'íkupka, diósmaiamukua arhintaspti, ka uandani: –Inde je ka intsïmpera je;
jimbokaksïni arhixaka eskani nóteru itsïmaaka uberi itsïrhukua enga jamberi Diósïri irechekua janonguaaka.
Tátsekua kurhinda p'íkuspti ka diósmaiamukua arhispti, k'epekuspti ka íntsaaspti, uandaparini: –I jucheti anhanhatakuetesti, enga chári sési jimbo intsïnharhitpenhaaka ka atanhani uándikunhani. Ísïjtsïni míantsï je.
Engaksï na k'amarapkia t'ireni, tsúntsuni májkueni kámaspti, uandaparini: –I itsïmakua jimbanhe pakatperakuesti enga jucheti iurhiri jimbo ts'ïrimeranhaka, enga chári sési jimbo tsîtakorheaka.
K'óru míte je, eska ixu jarhaska ima engarini sïpataaka, jíndeni jinguni t'irexati.
Jimboka acheti Uájpa jatsiska imani xanharini jatani enga míndanhaka, ka ¡Jarhonheni ima enga intsïnharhitpeaka!
Jimajkanksï ima uénaspti kurhamarhperani: –¿Néxamu ísï kámaa?
Ka tátsekuaksï jurhengorhericha uinhamu jupiperaspti míteni uékani néxamusï sánderu k'éri ambepirini.
Enga úpka, Jesusi arhiaspti: “Irechechaksï uinhandirasïndi juramukuaani iretechani ka juramutichaksï uandakorhesïndi eskaksï iretani marhuakuxaka.
Ka chájtsï no xáxeaka. Jimini ménderueniaru, ne enga sánderu k'érika chánksïni jinguni jatsisti ima sánderu sapichueni, ka urherukuti máteruechani marhuakuaue.
Jimboka ¿andi ne sánderu k'éri ambeski? ¿ima enga uaxakakorhejka t'ireni o ima enga kéntpejka? ¿Andi no ima sánderu k'ériski enga uaxakajka t'ireni? Ka ji cha jinguni kéntpiriska.
“Chájtsïni nómeni jurajkuska engani nósesi nitamakorheka.
Jimboksïnisï juramukua ma jurajkucheni jaka, ísï eskarini jucheti Táte jíndeni na juramucheka,
ka chájtsï jíndeni jinguni jucheti irechekuarhu t'ireaka ka itsïmantani, ka k'érikuarhuecharhujtsï témbeni tsimani Israeli anapu iretechani uaxakaaka útakuani.”
Acha uandasptiteru: –¡Simonita! Exe, Nóambakiti sésikua kurhajkorhesti chánksïni tríjueni uauatani;
ka jíkini arhijpecheska, eska chéti jakajkua no xánkueuaka. Ka engari na jíndeni jinguni k'uanhatseaka, jarhuataa chéti erachichani sési anhaxurhikorhetini jakajkiuni jarhani.
Simoni arhispti: –Acha, t'u jinguni k'ataperakuarhu jamberi niuaka, ka t'u jinguni jamberi uarhiaka.
Jesusi arhispti: –Pédru, arhixakakini eska iásï t'arhechu nótki jamberi uerani jauaka, engarini t'u t'uíni tanimu xanhari no míteni uandaakia.
Tátsekua Jesusi kurhamarheaspti: –Engaksïni nóma tumina jinguni axapka, ka engaksïni no t'irekua ambe jinguni axapka, ka engaksïni xándurharku axapka, ¿ambejtsï uétarhenchaspki? Ka imaksï arhispti: –Nóma ambechi uétarhenchaspka.
Jimajkani arhiaspti: –Iásï jimini ménderuenia, ima enga jatsika tumina juáe, ka ístu akua ambe juáe; ka ne enga tiámu atajpetarakua no jatsikorheka, chereparhakua atarante ka piákorhe.
Jimbokaksïni aianguxaka eskani jatsiska ísï úkorhenchani eskaksï karakatecha na arhijka: ‘Ka no sési járhatichani jinguni miuinhantasti.’ Jimboka iámu ambe enga jucheti ambe xáni karakata jaka jatsiska úkorheni.
Imaksï arhispti: –Acha, tsimani tiámu atajpetarakuachi kámaxakaia. Ka ima arhiaspti: –Sésku jauatia.
Tátsekua Jesusi uéraspti, ka eska na p'indekua jatsipka, Olibu juátarhu niraspti; ka jurhengorherichaksï chúxapaspti
Engaksï niárapka, arhiaspti: –Uandamukukorhe je, nóksïni terungutpiri andani.
Xáni jarharheaspti eska ma xáni iauiani pérajka tsakapu k'uanirani, ka tinguixurhispti uandamukukorheni.
Uandaparini: “Táte, engari uéjka, íni k'amek'amechantskuarini kénditache; k'óru ásï ima úkorhe engani ji uéjka, ima úkorhe engari t'u uéjka.”
[Enga ísï úkorheni jápka, auandarhu anapu ánjeli ma xarharaspti uinhapekua íntskuni.
Ka na uéjki xáni nósesi p'ikuarherani jápka, Jesusi sánderu uinhamu uandamukorhesïrempti, ka iurhirini jásï aparheta kánekua iurhuiurhujkutaxapti.]
Enga na jauarapka jima enga uandamukukorheni jápka, niraspti jima niántani engaksï jurhengorhericha jápka, ka imaksï t'uíni k'uíxaptia jimboka mískorhekua andaaspkia
ka arhiaspti: –¿Andijtsïsï k'uíni jaki? jauara je ka uandamukukorheni je, ásïksïni terungutpiri ande.
Jesusi útasï uandaxapti, enga uánekua niáranhapka. Ima enga Judasï arhinhempka ka enga imeri jurhengorheri mépka urhekupaaxapti. Andarheraspti Jesusini ka putinharhikuni,
ka Jesusi arhispti: –Judasï, ¿putinharhikua ma jimbojkuri intsïnharhitpexaki acheti Uájpani?
Ima engaksï Jesusini jinguni jámani jápka, ísï exerinksï kurhamarhespti: –Acha, ¿akuarheauachi?
Ka ima ma isï k'éri táteri jántspirini ataspti, ma akandani kachujpandikuspti.
Ka Jesusi uandaspti: –Jurajkua je; jauatia.
Ka Jesusi táta urhejtsïkurichani ka k'éri tiósïo kuárichani ka arhijtsïkpirichani engaksï jupikani niárapka arhiaspti: –¿Andijtsïsï tiámu atajpetarakua ka chkari anhajkutini juki, enajkini ambe ji sïpajkurhe?
Mándani pauani k'éri tiósïo chánksïni jinguni jámaxaka, ka nójtsïni méni jupikaska. K'óru i jándu cháristi, enga pájpakandeni jarhajka.
Jesusinksï jupikaspti ka k'éri tátoksï páspti. Pédru sántku jarhaxapaxapti.
Jima, terunukuaksï kurhikaspti, ka uaxaparhakusptiksï; ka Pédrujtu imechani jinguni uaxaparhakuspti.
Enga ísï úkorheni jápka, uarhiti jántspiri ma enga exepka imajtu jurhentani jarhani jatsikueraspti erateni ka uandaspti: –Íjtu ima jinguni jámaxapti.
Ka Pédru no jiókorhespti uandaparini: –Nana, ji no míteska imani.
No sáni ióndani, máteru nema exespti ka arhini: –T'újturi imechani jinguni jámsïnga. Ka Pédru uandaspti: –Nóchka ambeta, ji no imechani jinguniska.
No ióndani, máteru ménderu inchandimentaspti arhini: –Sési jimbo i imani jinguni jámaxapti. Ka támu Galilea anapuesti.
Pédru uandaspti: –Nóchkanda míteska, t'u ambendi uandajki. Enga Pédru nótki k'amarani jápka ísï uandani, t'arhechu ma ueraspti.
Jimajkani Acha p'irhikorhespti Pédruni erani, ka Pédru míjpaani eska Acha arhispka: “Iásï t'arhechu nótki uerani jauati engarini t'u t'uíni tanimu xanhari no míteni uandaakia.”
Ka Pédru uéntaspti, ka k'amek'amechantaspti uerani.
Ima acheticha engaksï Jesusini kuáni jápka teresmarhusïremptiksï ka atanksï.
Jónharhikusïremptiksï ka kurhamarhenksï: –¿Arhitki nékini ataia?
Ka nósesi ambeteruksï arhisïrempti.
Enga na erandepkia, judiouecheri arhijtsïkpirichaksï ka tátecheri juramuticha ka juramukua jurhentpirichaksï tángorhentaspti, ka Jesusinksï k'éri tángorhentskuarhu páspti. Jimaksï kurhamarhespti:
–Arhijtsïni, ¿jeteru t'úsï Krístue? Ka ima uandaspti: –Engaksïni jo arhiska, nójtsïni jakajkucheaka.
Ka engaksïni ambe ma kurhamerheska, nójtsïni úaka mókucheni.
Enga úka, iásïtki uératini acheti Uájpa Diósï uinhapitini t'irerkandani uaxakakutini jauatia.
Tátsekuaksï iámenduecha kurhamarhespti: –Jiájkani, ¿t'u Diósï uájpeski? Jesusi arhiaspti: –Chájtsï uandaska.
Ka imaksï uandaspti: –¿Ambeteruchi úraua uandantstichani? Kurhajchakorheskachia.



Iámenduechaksï jauaraspti, ka Jesusinksï Pilatuni pákuspti.
Pilatuni japarinksï uénaspti Jesusini arhinharhikuni, uandaparini: –Íni achetinchi p'iáraska juchari iretani támu ísï jánhastani jarhani. Uandasïndi eskachi Sésarini no maiamuaka, ka támu uandasïndi eska inde Irecheska, eska Krístueska.
Pilatu kurhamarhesti: –¿Jeteru, t'u judiouecheri Irecheski? Ka Jesusi arhispti: –T'úri ísï uandaska.
Jimajkani Pilatu tátecheri urhejtsïkurichani ka máteruechani arhiaspti: –Nómbema xékuntasïnga íni achetini engani k'amanharhitarantaaka.
Ka imaksï sánderu uinhamu arhisïrempti: –Ambe enga inde jurhentpeni jaka, iámu iretani manataxati. Galilea uénasti, ka iásï ixu Judea ísï jámaxatia.
Enga ísï kurhapka, Pilatu kurhangorhespti ísïspki eska ima Galilea anapuespka
Ka enga na mítepka eska Erodesi juramutispka jini enga Jesusi anapuepka, imani axakuspti jimboka imajtu imani jurhiatekuechani isï Jerusaleni jámaxapka.
Enga Erodesi Jesusini exepka, kánekua tsípespti, jimboka ióni uekaspkia míteni, jimboka imeri ambe t'uíni aiangunhasïrempkia ka uéksïrempti exeni eska milagru ma úpiringa.
Uánekua ambe kurhamarhespti, ka Jesusi nómbema mókukuspti.
Tátecheri urhejtsïkuricha ka juramukua jurhentpirichajtuksï chúxapaspti ka inchajtsïmantaxaptiksï ambe arhiparhatani.
Erodesi ka imeri p'urhejkutichaksï nósesi kámaspti ka teresmarhunksï, ambakiti takusï irecherini jásïksï jatsikuspti. Tátsekua Erodesi ménderu Pilatuni axakuntaspti.
Ima jurhiatekuaksï ménderu Pilatu Erodesi jinguni sési p'ájperantaspti, engaksï urheta ikiatsperatini jápka.
Jimajkani Pilatu tátecheri urhejtsïkurichani ka ireteri achechani ka iámu iretani tánantaspti,
ka arhijpespti: –Íni achetintsïni cha juácheska, arhiparhatasïngajtsï eska iretani támu ísï jánhastasïnga; ka ji kurhamarheskia chánksïni japarini, ka nómbema xékuntaska imani ambe engajtsï xáni arhiparhatajka.
Ka Erodesijtu nómbema xékuntasti, jimbojtsïnisï axachentati. Xéxakajtsïa, nómbema xáni k'éri kántspesïndi enga jukanchaka atanhani uándikunhani.
Ji k'uikirhetarkorheaka ka tátsekua jurajkuakia.
[Jimajkani isï p'indekuespti k'atakata ma kuínchekuarhu jurajkunhani]
Enga úpka, iámenduechaksï uénaspti uinhachani: –¡Indeni ásï jurajku! ¡Barabasintsïni jurajkuche!
Barabasïnksï k'ataperakuarhu jatsispti jimboka iretani manataspka, ka jimboka atajpespka uándikpeni,
ka Pilatu, ménderu arhiaspti Jesusini jurajkukuekani;
ka imaksï sánderu uinhachaspti: –¡Krúsirhu cháparhata! ¡Krúsirhu cháparhata!
Tanimu uéntani jámani Pilatu arhiaspti: –¿Andi ambechkamendu nósesi niátaski? Ji nómbema xékuntasïnga enga jimbo jukanchaka eska atanhaaka uándikunhani. K'uikirhetarkorheaka ka tátsekua jurajkuaaka.
Ka imaksï sánderu méntku ísï uandani uinhachani, eska krúsirhu cháparhatanhapiringa; ka xánksï uinhachatini andaspti eska ísï úkorhepiringa eskaksï na uékani jápka.
Pilatu juramuspti eska úkorhepiringa eska na kurhajkorhenhani jápka;
ka ísï jimbo, jurajkukuaspti imani engaksï kurhajkorhepka enga iretarhu manatajpepka ka enga atajpekua jimbo k'atakata jápka, ka juramuspti eskaksï Jesusini kámapiringa eskamenduksï na kurhajkorheni jápka.
Ka engaksï Jesusini krúsirhu cháparhatani páni jápka, Sirene anapu ma achetinksï jupikaspti, Simonini, enga jimesï andantani jápka, ka krúsiksï ichanditaspti ka Jesusinksï chúxatapani.
Uánekuaksï chúxapaxapti ueparini ka uinhachaparini p'amojkuni,
ka Jesusi erauaspti ka arhiani: –Jerusaleni anapu nanecha, jíndeni jimbo ásï uera je, chájtsïsï p'amojkukorheaka ka chári sapichani jimbo uera je.
Jimboka jurhiata janoaka enga uandanhaaka: ‘Tsípeksï ima engaksï no újka sapi káani, nanecha engaksï no úka sapi káani ka nóksï ma sapini t'arhexerani.’
Jimajkanistia enga uénanhaaka juátechani arhiani: ‘¡Jatajchakujtsïni!’, ka k'úmstechani arhiani: ‘¡Jískajtsïni!’
Jimboka ekaksï p'ukurini enga tsikini jaka ísï kámka, ¿p'ukuri uarhiakukatanksï nándi kámaaru?
Máteruksï tsimani atajpitichani páaxapti krúsirhu cháparhataani.
Engaksï niárapka jima enga Uarhiri éjpu arhinhajka, Jesusini ka tsimani atajpitichantuksï cháparhataaspti, ma t'irerkandani ka máteru uikixkandanksï cháparhataaspti,
[Jesusi uandaspti: “Táte, púakuantsï, jimbokaksï no míteska ambeksïsï úni jaki.”] Ka p'urhejkutichaksï ch'anakua jimbo arhungurhispti Jesusiri xukuparhakuani.
Jima janhaspti exenhani; ka juramuticha jamberiksï teresmarhusïrempti, uandaparini: –Máteruechani p'ímutantaasti; eka sési jimbo inde Krístueka ka erakukateni iásï jandiojku uérakue.
P'urhejkutichajtuksï Jesusini teresmarhusïrempti. Andarherasïremptiksï ka kauikua tsîjpekataksï ichachatasïrempti,
arhiparinksï: –¡Ekari judiouecheri Irecheka, kuájpekorhe!
Ka karakata ma jukarixapti imeri éjpurhu karhakua enga arhimpka: “I judiouecheri irechesti.”
Ima ma isï atajpiti engaksï tirhipanhapka, Jesusini arhinhchasïrempti: –¡Ekari Krístueka, kuájpekorhechka ka kuájpejtsïni!
Ka máteru xukaspti imani enga ísï arhipka, arhiparini: –¿Nóri chérhesïnki Diósïni, engari t'újtu méntkueni cháparhatakata jaka?
Juchachi jurhimbekuarhu maiampexaka, jimbokachi nósesi niátaska; ka inde acheti nómbema nósesi niátasti.
Tátsekua uandasptiteru: –Jesusi, miántsïrini ekari na uénajka juramuni.
Jesusi arhispti: –Sési jimbokini arhixaka eskari iásïtkisï auandarhu jíndeni jinguni jauaka.
Teruxutini uératini ka téjkamatiru jamberi ma parhakpeni pájpakandespti.
Tata jurhiata pátakorhespti ka tióstarhu arhunhatarakua terujkani karunhespti.
Ka Jesusi uinhachaspti uandani: –¡Táte, jucheti espiritukini t'úngeni jurajkuchexaka! Ka enga na ísï uandapka, uarhisptia.
Enga Roma anapu p'urhejkuticheri k'éri exepka ambe enga úkorhepka, Diósïni k'éri ambe arhispti uandaparini: –Sési jimbo i nómbema kántspesïrempti.
Eska xáni janhapka, ka engaksï exepka ambe enga úkorhepka, uánheparinksï kéndikuspti.
Iámendu enga Jesusi míteapka iauankuksï jarhaspti; ka uarhitichajtuksï jima jarhaspti engaksï Galilea uératinitki chúxapapka.
Jarhaspti acheti kaxumbiti ma enga Arimatea anapuepka, enga Judea anapu ireteka. Judiouecheri tátecheri urhejtsïkurispti.
Ima táta enga Jose arhinhempka, Diósïri irechekuani erokaxapti ka no jaiapanhentaspti ambe engaksï tátecha tángorhekuarhu úskupka,
ka niraspti Pilatuni uandaxekuni ka arhispti eska Jesusini jiájkutantapiringa.
Krúsirhu késkuntatini, takusï irhiirhitaspti ka p'orhonharhitakatarhu ma páspti jatsintani enga nótki nema jima jatsinhantani jápka.
Ima jurhiatekuespti enga ambe tánakorhenhani janhajka, jimboka sábadu jurhiatekua uénaxamempkia.
Ka uarhiticha engaksï Jesusini Galilea uératinitki pámbepka, nirasptiksï exeni jima enga jántani jápka, ka exesptiksï néna enga péranhapka.
Niántatinksï p'untsumekua ka atarhentskua ambe tánaspti.



ka ménderu domingu jurhiatekuaksï uarhiticha xarhentku niraspti ka p'untsumekuaksï páspti engaksï tánapka.
Engaksï niárapka, tsakapu t'uíni kénditakata jarhasptia.
Ka inchasptiksï ka Jesusi t'uíni nóteru jarhania.
Ka ískuksï pakareraspti ísï exerini; ka jimajkuksï xarhakuaspti tsimani acheticha, anhaxurhitinksï jarhani ma akandani, meremerekjasï ambeksï xukuparharini.
Kánekua chéparinksï tinguixurhispti iámu kápatserani; ka imaksï acheticha arhiaspti: –¿Ima tsípiti jarhasti, andijtsïsï uarhiriricha jinguni jirinhantani jaki?
Nóteru ixu jarhastia, tsíntastia. Míantsï je ambe engaksïni arhika enga útasï Galilea jámani jápka;
arhistiksïni eska acheti Uájpa jatsipiringa k'amanharhintstichani intsïnharhitanhani, eskaksï krúsirhu cháparhatapiringa ka eska tanimu jurhia jimbo tsíntapiringa.
Imaksï jiájkani míantaspti ambe enga Jesusi uandapka,
ka uarhitichaksï uarhiri jatsintskuarhu uératini k'uanhatsentaspti témbeni ma jurhengorherichani ka iámenduechani iámu ambe aianguani.
Maria Magdalena ka Juana, ka Maria enga Santiagueri nánde jémbepka ka máteru uarhitichaksï jurhengorherichani aianguaspti.
Ka jurhengorherichaksï no jakajkukuasïrempti, ka arhiasïremptiksï eskaksï ísku ambemasï uandani jápka.
Pédru k'óru uiriapaspti jima enga jatsinhantapka; ka enga eranhapka, takusïterkusï jima jáptia. Ka níntaspti ísku pakareratini enga ísï úkorhepka.
Ima jurhiatekuajtuksï tsimani jurhengorhericha Emausi iretarhu niraxapti, imani iretarhu enga Jerusalenini témbeni ka ma kilometru jarharetini jaka.
Imani ambeksï uandaxepaxapti enga úkorhepka.
Engaksï uandaxeni ka uinhamarhetsperapani jápka, Jesusi andarheraaspti ka márkuksï xanharapaxaptia.
Ka na uéjkiksï exeni jápka ambe ma no jiáretaasïrempti eskaksï mítentapiringa.
Ka Jesusi kurhamarheaspti: –¿Ambejtsï uandaxepaxaki? Ka imaksï kánekua kómu ninharhiparini anhaxurhispti,
ka ima ma isï enga Kleofasi arhinhempka kurhakorhespti: –¿Péka t'újku uérakua ireti no mítetini jaka ambe enga arini jurhiatekuechani Jerusaleni úkorheka?
Ka ima kurhamarheaspti: –¿Andi ambe úkorheski? Ka imaksï arhispti: –Nasareti anapu Jesusiri ambe, ima k'éri ma Diósïri uandarispti ka iretani japarini ka úkua jimbo ka uandakua jimbo Diósïni xarhatasïrempti;
ka engaksï tátecha ka juchari juramuticha intsïnharhitpeka uandikutarkorheni ka eskaksï krúsirhu cháparhatapiringa.
Jucha mintsikaxapka eska ima Israelichani p'ímutantaapiringa. Enga úka, tanimu jurhiauestia enga ísï ambe úkorheka.
Nájkirukajtsïni máru uarhiticha chéraka, jimbokaksï xarhentku niraska jima enga jatsinhantaka,
ka ískuksï k'uanhatsentasti jimboka Jesusi nóteru jima jarhaspkia. Ka uandantastiksï eskaksï ánjelicha máru xarhakuaska ka eskaksïnha arhiaska eska Jesusi tsípiti jámaxaka.
Máruksï juchari pámbetpiricha nirasti jima enga jatsinhantapka ka ísïnha jarhasti eskaksï uarhiticha na uandantaka, ka Jesusinksïnha nóteru xéntasptia.
Jimajkani Jesusi arhiaspti: –¡Na engajtsï xáni no kurhangujka ka na engajtsï xáni ióndajka jakajkuni imani ambe engaksï xáni Diósïri uandaricha uandaka!
¿Andi no jatsipirini Újchakurakata íni ambe urheta úkorhenchani, enga nótki k'érikuarhu pénhantani japiringa?
Tátsekua úndaspti jánhastaani iámendu ambe enga imeri ambe karakata arhijka, enga Moisesiri karakatarhu uénanitki arhijka ka chúnguramani iámendu karakatecharhu ka enga Diósïri uandaricheri jamberi arhijka.
Engaksï na niárapka imani iretarhu engaksï erapani jápka, Jesusi ísï niraspti énajki urhetatakorhepirini.
Ka imaksï uinhapetarhu p'ínguspti arhiparinksï: –Ixujku pakara jimboka xatiniskia, chúrexatia. Ka Jesusi imechani jinguni pakaraspti.
Engaksï na t'ireni jámempkia kurhinda p'íkuspti ka újchakuraspti, arhukuspti ka íntsaani.
Jimaksï jánhaskantaspti ka mítentani eska Jesusipka; kóru ima jimajku nónespti.
Ka imaksï arhijperasïrempti: –Jimbochisï mintsitarhu tixanheni jápka engajtsïni uandaxechepunguani jápka, ka jimbojtsïnisï karakata jánhastapunguani jápti ¡ano!
K'uanhajpatsesptiksï Jerusaleni, ka témbeni ma jurhengorherichani ka imecheri pámbetpirichanksï tángorhentatixapti,
imechanksï arhiaspti: –Sési jimbo Acha tsíntastia, ka Simonini xarhakusti.
Jimajkanksï ima tsimarheni aianguaspti eskaksï ima na jámapka, ka néna engaksï mítentapka Jesusini enga kurhinda íntsani jápka.
Útasïksï inderi ambe uandaxexapti, enga Jesusi terujkani niárakuaaka ka arisï arhiaparini uandajpaani: –Sési jakuaksïni janochesti.
Imaksï kánekua chérakorhespti, uandaparini eskaksï ánimanisï ma exeni jápka.
Enga úpka Jesusi arhiaspti: –¿Andijtsïsï chérakorhetini jaki? ¿Andijtsïsï tsimanitsimanheajki?
Jíska, erajkujtsïni ka erandukujtsïni, p'árhejtsïni ka exejtsïni: ánima ma k'uiripeta ka únichani no jukasïndi, eskajtsïni cha jíndeni na xéni jaka.
Enga ísï arhiapka, ima jájki ka jantsiri exeraaspti.
Ka engaksï ima útasï no úempka jakajkuni, xáni tsípeni ka xáni nónanimaru p'ikuarheratini, Jesusi kurhamarheaspti: –¿T'irekuajtsï no sáni jatsiski?
Kurucha pámakataksï sáni íntskuspti,
ka ima euaaspti ka arhani ka imaksï eramukuspti.
Tátsekua Jesusi arhiaspti: –Imani ambesïni úkorhenchaka engaksïni aiangupkia engani útasï chánksïni jinguni jámani jápka: eska iámu ambe jatsipiringa úkorheni eska jima Moisesiri juramukuarhu, ka Diósïri uandaricheri karakatecharhu ka pirekuecharhu jucheti ambe na karakata jaka.
Karakatechani jimajkani kurhangutaraaspti
ka arhiaspti: –Karakata jarhasti eska Krístu uarhipiringa, ka eska tanimu jurhia jimbo tsíntapiringa,
ka eska iámendu iretecharhu imeri jakanguarhikua jimbo aiangperanhapiringa eska Diósïni andarheranhantaaka, ka eska k'amanharhintskuechani púakuantauaka. Jerusaleni uénani,
chájtsï íni ambesï uandantaaka.
Ka jíksïni axacheaka imani enga jucheti Táte aiatspeka. K'óru cha ixu Jerusaleni iretarhu pakara je, jiájkani jamberi engajtsï auandarhu anapu uinhapekua intsïnhaaka.
Tátsekua Jesusi jurhengorherichani iretarhu petaataaspti, Betania jamberi páaspti ka jájki tarhatatini újchakuraaspti.
Ka enga újchakuraani jápka jarhareantaaspti ka auandarhu pánhantaspti.
Engaksï ima na k'éri ambe arhipka, Jerusaleniksï kánekua tsípeparini k'uanhatsentaspti.
Ka méntkuksï tiósïo jarhasptia, Diósïni k'éri ambe arhini.



Uénantki jámani jarhasptia Uandakua, ka Uandakua Diósï jinguni jarhaspti, ka Uandakua Diósïspti.
Ima uénani jámani Diósï jinguni jarhaspti.
Iámu ambe ima jimbo kueraanhasti; nómbema no ima kueraasti.
Tsípekua ima jinguni jarhaspti, ka tsípekua parhakpeni anapuecheri eramarhandekuesti.
Ima eramarhandekua pájpakandu t'íntskarasïndi ka pájpakandekua no ústi andani.
Jurhaspti acheti ma, enga Diósï axaka, enga Juánu arhinhajka.
Inde eramarhandekueri ambe jurhasti xarhatani, uandantani eska jupiringa, ka eska iámendu jakajkunhapiringa imani jimbo enga ima uandempka.
Juánu no eramarhandekuespti, ima eramarhandekueri ambesï juti xarhatani ka uandantani.
Ambakiti eramarhandekua enga iámu parhakpeni anapuechani erajkutajka íni parhakpeni andajperaxamempti.
Ima enga Uandakueka parhakpeni jarhaspti, ka náuejki enga parhakpenini ima kueraaka, parhakpeni anapuechaksï no mítentasti.
Imeri iretarhu jurhasti ka ima engaksï imerika nóksï jiókorhesti.
K'óru imechani engaksï jiókorheka ka engaksï jakajkuka, intsaasti sésekua eskaksï úaka Diósï uájpeni.
Ka Diósï uájpestiksï, no jimbokaksï ísï andajpenuka, ka níjtu jimboka k'uiripu erakuaska, sánderu sáni jimboka Diósï kuerauaska.
Ima enga Uandakueka parhakpeni anapu úkorhesti ka jucha jinguni irekaspti. Ka imeri t'íntskuachi xériskia, enga tátjemba íntskuka, jimboka imajkusï Diósï Uájpeka, engamendu k'amak'amasï sésika eska néka ka enga xénhchpirika.
Juánu uandantaspti Jesusiri ambe, uandaparini: “Ínisïni arhimpka engani uandapka eska ima engarini chúxapuni jaka sánderu k'éri ambeska jíndeni jinguni, jimboka ima jíndeni jinguni t'uínispkia.”
Jimboka ima xáni jatsïkorheska, auandarhu anapu jatsikorhekuechantsïni kóndeasti;
jimboka Moisesi íntspeska juramukuani, k'óru xénhchperakua ka ima ambe enga ísïka Jesukristu xárhatasti.
Nónema exesti Diósïni, nómeni; Uájpajtsïnisï mítetarati, enga Tátjemba jinguni májkuentatini jaka, Ima mítetarpesti.
Engaksï judiouecheri urherukuticha tátechani ka lebitechani Jerusaleni uératini axaapka eskaksï nipiringa Juánuni kurhamarheni ima néspki
Juánu k'amak'amasï uandakorhentaspti. –No jísïni Krístueka.
Ménderuksï uéntaspti kurhamarheni: –¿Ka andi jimajkani t'u néski? ¿Eliasï Diósïri uandariskiri? Juánu uandaspti: No imeska. –Jimajkani, ¿Diósïri uandariskiri engachi erokani jaka? Ima uandaspti: –Nómbe.
Ka arhisptiksï ménderu: –¿Néskichkari? jucha jatsiska aianguani imani engajtsïni axaka. ¿Ambejtsïni sáni ua aianguni chéti ambe?
Juánu arhiaspti: –Jíska engani jimesï uinhachajka enga nónema irekaka: ‘Achani jurhimbentskakuntsï je’, ísï eska Isaiasï Diósïri uandari na uandaka.
Ima engaksï fariseouecha axaapka Juánuni uandaxekuni,
kurhamarhesptiksï: –Engachkari no Krístueka, níjturi Eliasïni, ka níjturi Diósïri uandarini, ¿andirisï itsï atajtsïkpejki?
Juánu arhiaspti: –Ji itsï jimbo itsï atajtsïkpexaka; k'óru cha jinguni jámaxati ma engajtsï cha no míteka
engarini chúxapuni jaka, enga jíndeni jinguni t'uínipkia, engani ji no jamberini nitatarheka kuarhachichani kuerandukuani.
Iámu i ambe Betania úkorhespti, Jordani iurhekuarhu parhikutini, jima enga Juánu itsï atajtsïkpeni jápka.
Pauandekuarhu, Juánu exespti Jesusini eska andarheraxapka, ka uandaspti: “¡Exe je, indesï Diósïri Karichiti, enga k'amanharhintskuechani euarhpeantajka!
Indenisïni arhimpka engani uandapka: ‘Ima sánderu k'éri ambesti jíndeni jinguni engarini chúxapuni jaka, jimboka ima t'uínispkia jíndeni jinguni.
Jíjtuni no mítespka néspki; k'óruni itsï atajtsïkpepuska, eska ísï jámani Israeli ireta míteaka.’ ”
Juánu itsï atajtsïkpiri uandasptijtu: “Exeska Espiritu Sántuni kétseni jarhani jipunhini jásï ma, ka indeni andajtsïkuerani.
Ji nótkini mítesïrempka néspki; ka ima engarini axaka itsï jimbo itsï atajtsïkpeni, arhistirini: ‘Néni engari exejka eska Espiritu andajtsïkueraska imasï Espiritu Sántuni jimbo itsï atajtsïkpejti.’
Ji exeskia ka uandantaxaka eska Diósï uájpeska.”
Pauandekuarhu, Juánu ménderu jima jarhaspti máteru tsimani jinguni engaksï ima jinguni jámempka.
Enga eranguerapka Jesusini jimesï nitamani, Juánu uandaspti: –¡Exe je, inde Diósïri Karichisti!
Imaksï tsimani engaksï Juánu jinguni jámani jápka, kurhajchasptiksï ka chúxapasptiksï Jesusini.
Jesusi eraparhaspti, ka enga exepka eskaksï chúxapaxapka kurhamarheaspti: –¿Ambejtsï jirinhantasïnki? Imaksï arhispti: –Jurhentpiri, ¿naniri irekaski?
Jesusi arhiaspti: –Ju je exeni. Nirasptiksï, ka exesptiksï nani enga irekapka, ka jimaksï pakaraspti ima jinguni, jimboka xatinispkia.
Ima ma isï Andresïspti, enga Juánuni kurhajchapka, Simoni Pédrueri erachi jémba.
Andresï imeri erachi jémbani urheta xéntaspti, Simonini, ka arhispti: –Xéntaskachia Mesiasini, (enga Krístu, arhikuekajka.)
Tátsekua Andresï jima páspti enga Jesusi jápka; ka enga Jesusi exepka, arhispti: –T'úri Simoniska, Juánu uájpa, ka iásïri Séfasi arhinhaakia (enga Pédru arhikuekajka, ka Pédru tsakapu arhikuekasïndi).
Pauandekuarhu, Jesusi eratsespti Galilea isï nirani. Felipeni jima xéntaspti ka arhini: –Chúxapurini.
Ima Felipe Betsaida anapuespti, jima engajtu Andresï ka Pédru anapuepka.
Felipe Natanelini niraspti jirinhantani, ka arhispti: –Xéntaskachi imani enga Moisesi juramukuarhu arhijka, imani engaksï Diósïri uandarichajtu karaka. Jesusini, Jose uájpani, Nasareti anapu.
Nataneli uandaspti: –¿Andi ua Nasareti nema sáni ambakiti ambeni uérani? Felipe arhispti: –Ju exekorheni.
Enga Jesusi exepka eska Nataneli andarheraxapka uandaspti: –Ambakitimendu Israeli uájpa ma jurhaxati
Nataneli kurhamarhespti: –¿Nénarini jámani mítespkia? Jesusi arhispti: –T'uínkini xéspkia engakini Felipe nótki jamberi uandajpani jápka, engari jígusïrhu jandukutini jápka.
Nataneli arhispti: –Jurhentpiri, ¡T'úri Diósï Uájpeska, t'úri Israeliri Irecheska!
Jesusi arhispti –¿Andi imani jimbojkurini jakajkuchexaki engakini arhika eskakini jígusïrhu jandukutini exespka? Sánderuri k'éri ambeterurisï exeaka.
Jesusi uandasptijtu: –Sési jimboksïnisï arhini jaka, eskajtsï iásï uératini cha auandani mítakorhetini exeaka, ka Diósïri ánjelichantsï exeauaka engaksï kétseni ka karhanchentani jauaka Acha Uájpani andarhentani.



Tanimu jurhia jimbo, Kana, jini Galilea anapu ma ireta tembuchakueri, jarhojperakua ma úkorhespti. Jesusiri nánde jémba jima jámaxapti,
ka Jesusintuksï imani tembuchakuarhu imeri jurhengorherichani jinguni ióarhiantaaspti.
Ka enga na kauikua xántkuepkia, Jesusiri amamba Jesusini arhispti: –Kauikuaksï xántkuerastia.
Jesusi arhispti: –Nana ¿andirinisï ísï arhijki? Jucheti jurhiata nótki niárasïndi.
Amamba arhiaspti imechani engaksï jatsiratspeni jápka: –Kurhajcha je néna engaksïni inde arhijka.
Kuímu erhakua k'uísï tsakapuerichaksï jima jarhaspti, itsï jatakua engaksï judiouecha pímbinhaxetarantani arhimetaparini úrempka. Táchani k'uísï, itsï kuímu k'amukuachani isï jatasïrempti.
Jesusi arhiaspti jántspirichani: –Indeni k'uísïchani uinirantaa je. Píptsïtaasptiksï,
ka Jesusi arhiaspti: –Iásï p'ita jeia sáni, ka páku je tembuchakua úrini
Tembuchakua úri ts'émuspti itsïni enga kauikua úntskatepka, no mítetini nani uéraspi, járhojpirichajkuksï mítespti, jimbokaksï imasï itsïni p'itapka. Jimbosï tembuchakua úri tembuchani uandajpapti
ka arhini: –Iápuru isï kauikua ambakiti urheta íntsperanhasïndi ka enga na kauinhaakia, arisku jásï kauikua jiájkani ínstperanhasïndia. Ka t'úri ambakiti kauikua tátsekua intspexakaia.
Indeni jimbo enga jini Kana Galilea Jesusi úpka, uénaspti milagru xarhatani enga jimbo k'érikua xérpepka ka engaksï jimbo jurhengorheri jémbecha mintsinharhipka.
Jimajku nánde jemba ka erachi jémbecha ka jurhengorheri jémbechani jinguni Kafarnaumi niraspti ka namoni jurhiaksï jima jarhaspti.
Ka jimboka janoxapkia páskua, enga judiouecheri k'uínchekueka, Jesusi Jerusaleni niraspti.
Ka k'éri tiósïo exeaspti uákasï ka karichi ka jipunhi atarantstichani, ka imechani engaksï jima uaxakatini jápka enga tumina mójtakutsperanhantajka.
Ísï exerini, Jesusi sïndariri k'uikirhpetarakua ma úkorhespti, ka tiósïo iámendu petantaaspti, imani ambe jinguni engaksï atarantani jápka. Tumina mójtakutspitichani píjtsitakua k'uanindurhikuaspti ka tumina k'uanintskakuani.
Jipunhi atarantstichani arhiaspti: –¡Petantsï je indeni ambe ixu! ¡Ásï jucheti Táteri k'umanchekuani maiaperakua úntsï je!
Jimajkanksï jurhengorhericha miántaspti karakatani enga arhijka: “Kurhunhentaaka chéti k'umanchekuani kuajpenhchani.”
Judiouechaksï kurhamarhespti: –Xérajtsïni, ¿andi náki juramukua jimbori ísï ambe úsïnki?
Jesusi arhiaspti: –Xerentsï je íni tiósïoni, ka ji tanimu jurhia jimbo úntaaka.
Judiouechaksï arhispti: –I tiosta Tsimani ekuatse ka kuímu uéxurhini jimbo únhasti ¿Nénajturi tanimu jurhia jimbo úntaa?
K'óru tiosta enga Jesusi arhikuekani jápka; imeri anhanhatakuanisï arhini jápti.
Jimboksïsï jurhengorheri jémbecha jiájkani enga tsíntapka indeni uandakuani miántapti, ka Karakatani ka Jesusiri uandakuechanksï jakajkuspti.
Enga Jesusi, páskueri k'uínchekuarhu Jerusaleni jámani jápka, milagruechanksï exearini uánekua jakajkukuspti.
K'óru Jesusi imechani no mintsinharhiasïrempti jimboka iámendu míteaspka
No uétarhenchasïrempti eska nema aiangupiringa néna járhanhaspi, jimboka ima mintsitechani sési mítekuaspka.



Jarhaspti fariseo ma enga Nikodemu arhinhempka, enga judiouechani jinguni k'éri ambepka.
Ima chúrekua niraspti Jesusini p'urhembeni, ka arhispti: –Jurhentpiri, míteskachi eskakini Diósï axaska jurhentpeni, jimboka nónema úpiringa xárhati milagru úani ísï eska t'u úajka, enga Diósï no ima jinguni japiringa.
Jesusi arhispti: –Sési jimbokini arhixaka eska ne enga no ménderu uéntaska andajpenuni, eska ima no úsïnga Diósïri Irechekuani exeni.
Nikodemu kurhamarhespti: –¿Ka néna ua ma ménderu andajpenuni enga t'arhepeakia? ¿Andi ua ma nánde jémbani ménderu inchaakuntani, ka ménderu uéntani andajpenuni?
Jesusi arhispti: –Sési jimbokini arhisïnga eska ne enga no itsï ka espiritu jimbo andajpenuska, no úsïnga Diósïri Irechekuarhu inchani.
Ne enga k'uiripu uájpeka, parhakpeni anapuesti, ka ne enga espiritu jimbo andajpenuka, espirituesti.
Ásï nósesi xe engakini arhijka: ‘K'uanisïndi eskari ménderu andajpenuntaaka.’
Tarhiata nirasïndi nani enga isï uékajka, ka na uéjkiri kurhani jarhani, nóri mítesïnga naniasï tarhiaxaki. Isïstiksï iámendu imajtu engaksï espirituni jimbo andajpenuntajka.
Nikodemu ménderu kurhamerhespti: –¿Ka nénasï úaia ísï úkorheni?
Jesusi arhispti: –T'u, engari Israelicheri jurhentpirika, ¿nóri míteski?
Sési jimbokini arhisïnga eskani juacha imani ambe uandasïnga engachi míteka, ka imani ambechi uandantasinga engachi exerika; ka chájtsï no jakajkusïnga engaksïni arhini jarhajka.
Engajtsïni no jakajkuchejka parhakpeni anapu ambe engaksïni aianguni jarhajka, ¿Nénajtsïni jakajkucheaia engaksïni auandarhu anapu ambe uandaxecheaka?
“Nónema karhanchetisti auandarhu, imajku enga auandarhu uératini kétsetika; Acha Uájpanisïni arhini jaka.
Ka ísï eska Moisesi na akuitseni iótakuarhu tarhatapka jima enga nónema irekaka, Acha Uájpajtu ísï tarhatanhaati,
ka eska ne enga imani mintsikaaka, méntku isï anapu tsípekua jatsiati.
“Jimboka Diósï parhakpeni anapuechani xáni xénchaaska jimbosï jamberi Uájpani íntspeti; imani enga májkueka, eska ne enga imani mintsikajka no uarhiaka, eska méntku isï anapu tsípekua kámaaka.
Jimboka Diósï, Uájpani no parhakpeni arhinharhikpeni axaska, sánderu sáni axasti eska imani jimbo parhakpeni p'ímutanhantaaka.
“Ne enga Diósï Uájpani jakajkujka, no k'amanharhiranhantaati; k'óru ima enga Diósï uájpani enga jandiójkueka no jakajkujka, k'amanharhirantskatestia jimboka no jakajkukusïnga.
Ima engaksï no jakajkujka, k'amanharhiranhantastiksïa, jimbokaksï nósesi ambe úsïrempka. Jiájkani enga parhakpeni anapu eramarhandekua juka, pájpakandekuanksï erakusti ka nóksï eramarhandekuani erakuni.
Iámendu ima engaksï nósesi ambe niátajka nóksï xénhchasïndi eramarhandekuani, ka nóksï andarherasïndi jimboka ísï jámani mítekorheaka ambe engaksï úni jaka.
K'óru ima engaksï irekani jaka eska néka, andarherasïndiksï eramarhandekuani, eska xarharaaka eskaksï iámendu ambe ísï úsïnga eskamendu néka Diósïri eratsekua.”
Tátsekua enga na inde ambe úkorhepkia, Jesusiksï jurhengorherichani jinguni Judea isï niraspti, jimaksï jarhaspti namoni jurhia itsï atajtsïkpeni.
Jini Enoni, Juánujtu itsï atajtsïkpexapti, jini enga Salimi no iauani jarharerinika, jimboka jimesï kánekua itsï uéraxapka; ka ninhasïrempti ka itsï atajtsïnhasïremti.
I ambe urheta ísï úkorhespti engaksï Juánuni k'ataperakuarhu nótki incharani jápka.
Ka máru Juánueri chúngumatichaksï uénaspti judio ma jinguni jupajtsïtperantskueri ambe uinhamu uandaxeni,
ka Juánuniksï niraspti arhini: –Jurhentpiri, ima enga t'u jinguni jámani jápka Jordani iurhekuarhu parhikutini, ima engari aiangpekuntaka, imajtu itsï atajtsïkpexati ka iámenduksï chúxapasïndi.
Juánu arhiaspti –Nónema úati ambe ma jatsikorheni enga no Diósï íntskuaka
Chájtsïni sésimendu kurhajchaskia eskani ji no Krístueska, eskani imeska engani urhetatapunhaka.
Tembuchakuarhu ma, tembuchasï tsípeni jarhajti tembunhani exeni; ka tembucheri p'íchpiri enga pámbeni jámani jarhajka, tsípenitsipesïndi tembuchani kurhajchani enga uandantani jarhajka. Jíjtuni iásï ísï tsípenitsipexaka.
Imeri k'érikua jatsisti kánepani jarhani, ka ji sapichuentapani.
Ima enga auandarhu uératini jurhani jaka, iámendu karhakua jakuasti. Ima enga echeririka parhakpeni anapuesti, ka parhakpeni anapu ambe uandaxesïndi. K'óru ima enga auandarhu uératini jurhajka iámenduechani karhakua jakuasti,
ka uandantasïndi eska xáni ambe exeka ka kurhani; enga úka, imeri uandantskuani nónema jiókorhesïndi.
K'óru enga nema jiókorhejka, ísï jámani chuperasïndi uandantani eska Diósï no chkuándirasïnga;
jimbokachka ima enga Diósï axaka, Diósïri uandakuechani jimbo uandaxesïnga, jimboka Diósï imeri Espirituni kánhachani íntspesïnga.
Diósï Táte, Uájpani xénhchasïndi, ka iámendu ambe jimbo juramukua íntskusti.
Ne enga Uájpani mintsikajka, méntku isï anapu tsípekua jatsistia, ka ima enga Uájpani no uéjka mintsikani, imeni jásï tsípekua no intsïnhaati, ka Diósï ikimestia.”



Fariseouechaksï mítespti eska Jesusi sánderu uáneraaxapka jurhengorherichani ka eska Juánu jinguni exentaparini sánderu uánekua itsï atajtsikpexapka.
Nójtu Jesusisï itsï atajtsïkpeni jápti, imeri jurhengorherichaksïsï ísï jámani jápti.
Enga Jesusi aiangunhapka eskaksï fariseouecha mítespkia, Judea uéakuntaspti ka Galilea k'uanhatsentani.
Níntani jámani, Samaria isï nitamantapirindi.
Ka ísï jámani Samaria anapu ma iretarhu jamantaspti enga Sikari arhinhajka, jimajku isï enga Jakobu uájpa Joseni echeri jurajkukuapka.
Jima jarhaspti itsï uératirhu enga Jakobu xéntapka. Jesusi, kuataratini xáni xanharani imani itsï p'itakuarhu uaxamukuspti. Teruxutini isïspti.
Uarhiti ma Samaria anapu jima niáraspti itsï p'itani ka Jesusi arhispti: –Intsïmberini sani itsï.
Jurhengorherichaksï iretarhu jámaxapti t'irekua sani piákorheni.
Ka jimbokaksï judiouecha ikiatsperasïnga Samaria anapuecha jinguni, uarhiti arhispti: –¿Andirinisï jíndeni itsï kurhachejki? ¿t'úri judioueska, ka ji Samaria anapueska?
Jesusi arhispti: –Engari mítepiringa ambe enga Diósï íntspejka, ka engari mítepiringa nékinisï itsï kurhacheni jaki, t'úrisï itsï kurhakupiringa, ka imakini itsï tsípiti íntskupirindi.
Uarhiti arhispti: –Tata, itsï p'itarakua jámberiri no kámasïnga, ka jimini kánekua jauanhesti: ¿Nénarinisï itsï tsipiti íntskuaia?
Íni itsïnijtsïni Juchari táte Jakobu jurajkuchesti, ixuksï itsïmasirempti imajtu ka imeri uájpecha ka karichicha enga ima kángorheauempka. ¿Andi t'u sánderu k'éri ambeski eska ima?
Jesusi arhispti: –Ne enga ixu p'itakata itsïmaska, ménderu k'arhichaati;
ka ne enga imani itsïmaska engani ji íntskuaka, nóteru méni k'arhichaatia. Jimboka itsï engani ji íntspejka, méntkisï anapu itsï uérati újpentasïndi, enga tsípekua méntkisï anapu íntspejka.
Uarhiti arhispti: –Tata, imeni jásï itsïrini íntsku, eskani nóteru méni jámaaka k'arhichani ka nóteru uétarheni eskani ji ixu juuaka itsï p'itani.
Jesusi arhispti: –Ni urheta p'irani chéti achetini.
Ka uarhiti arhispti: –Ji achetini no kámasïnga. Jesusi arhispti: –Sésiri arhisïnga eskari no kámasïnga achetini;
jimbokari iúmu káaskia, ka ima engari jinguni iásï jámani jaka no chéti achetisti. Isïsti eskari na uandaka.
Ísï kurharini, uarhiti uandaspti: –Tata, jánhaskaskia eskari Diósïri uandariska.
Juchari ióntki anapuechaksï Samaria anapuecha, ixu íni juátarhu Diósïni k'éri ambe arhisti; ka chájtsï judiouecha uandasïnga eska Diósï Jerusalenisï k'éri arhikueka.
Jesusi arhispti: –Uarhiti, jakajkucherini, jimboka janoxakaia jurhiata engajtsï cha k'éri ambe arhiaka Táteni ka no uétarheati eskajtsï ixu juuaka juátarhu níjtu Jerusaleni nirani.
Chájtsï no míteska nénijtsï kéri ambe arhisïni; ka jucha míteska néni engachi k'éri ambe arhijka, jimboka p'ímutantskua judiouecha jimboeska.
Ka janoxatiia jurhiata, ka iásïstia, eska ima engaksï sési jimbo k'éri ambe arhijka Táteni, sésimenduksï mintsita jinguni k'éri ambe arhiaka. Jimboka Táte imechanisï uékaani jaka engaksï ísï k'éri arhiaka.
Diósï Espírituesti, ka ima engaksï k'éri ambe arhijka, sési jimboksï mintsita jinguni k'éri ambe arhisïndi.
Uarhiti arhispti: –Ji míteska eska Mesiasi juuaka (enga Krístueka); ka enga ima janoaka, iámu ambejtsïni jánhastaati.
Jesusi arhispti: –Jískachkania, engakini uandaxecheni jaka.
Enga ísï úkorheni jápka, niántasptiksï jurhengorhericha, ka ískuksï pakarerani enga Jesusi uarhiti ma jinguni uandaxeni jápka. K'óru nónema tekaaspti kurhamarheni ima imani uarhiti jinguni ambesï uékempki, ka ambeksï uandaxexapi.
Uarhiti jima jurajkuspti k'amukua ka iretarhu aiangpeparini jámaxapti:
–Ju je exeni achetini ma engarini iámu ambe arhika eskani xáni ambe ji jámatika. ¿Cha no arhijki eska ima Diósïri axakatekia?
Jiákani k'óru uéakunhaspti iretarhu ka ninhaspti jima enga Jesusi jápka.
Enga nótki niaranhani jápka jurhegorherichaksï arhisïrempti Jesusini: –Jurhentpiri, a sáni ambe.
K'óru ima arhiaspti: –Ji jatsikorheska ma jásï t'irekua enga cha no míteka
Jurhengorherichaksï kurhamarhperaspti: –¿Andi nema juáku ambe ma t'irekua?
Ka Jesusi arhiaspti: –Jucheti t'irekua aristi: úni embe enga ima uékajka engarini axaka ka no jurarkuni, k'amarakuni.
Chájtsï uandasïnga: ‘T'ámu kutsï jimboterku p'íkuntskueuatia’; ka jíksïni arhixaka eskajtsï eraataaka tarheta, jimboka p'ikuntskueskia.
P'ikuntsti maiamunhasïndi, ka p'ikuntskata méntki isï anapu tsípekuesti, ka ísïksï jámani tsíri jatsïri ka p'ikunsti márku tsípeati.
Jimbokaksï sésku arhisïnga eska ‘ma tsíri jatsisïnga ka máteru nema p'ikuntani.’
Ka jíksïni chánksïni p'ikurantani jima axaska engajtsï nóma ánchekorheta incharhetaka; máteruksï ánchekorhesti, ka chájtsï imecheri ánchekorheta jimbo sési uéraska.
Uánekuaksï jakajkukuspti Jesusini imani ireta Samaria anapuecha enga ima uarhiti k'amak'amasï aianguapka: “Iámu amberini arhisti eskani xáni ambe jámatika.”
Ka ísï jimbo, engaksï Samariauecha niárapka, kómu arhisptiksï Jesusini eska jima pakarapiringa. Ima jima pakaraspti tsimani jurhia,
ka uánekuateruksï jakajkuspti kurharini enga ima uandempka.
Ka uarhitinksï arhispti. –Jakajkuskachia, no imani jimbojku engajtsïni t'u aianguka, támu jimbokani jucha kurhaskia ka míteskachi eska sési jimbo inde parhakpeni P'ímutantspitiska.
Enga na nitamapka ima tsimani jurhia, Jesusi Samaria uéakuntaspti ka xanhari jatantaspti Galilea nirani.
Jimajkani isï Jesusi uandaspti eska Diósïri uandari ma imeri iretarhu no janhanharhinhasïnga.
Enga niárapka Galilea, jimesï anapuechaksï sési jiókaspti, jimbokaksï imajtu niraspka Páskueri k'uínchekuarhu Jerusaleni ka exesptiksï enga xáni ambe ima jima úpka.
Jesusi k'uanhatsentaspti Kana Galilea, jima enga itsïni kauikua úntapka. Ka irecheri jántspiri urhejtsïkuri ma, uájpani Kafarnaumi p'amenchataxapti.
Enga urhejtsïkuri mítepka eska Jesusi Galilea niántaspka, Judea uéntatini, niraspti uandaxekuni ka kómu arhispti eska nipiringa chénjembao ka eska uájpani ambakerantapiringa, enga uarhini jápkia.
Jesusi arhispti: –Chájtsï no úsïnga jakajkuni engajtsï no urheta ambe ma xarharani exejka ka milagruechani exearini.
K'óru urhejtsïkuri arhispti: –Tata, ju kókuani, k'óru t'uíni jucheti sapi uarhiatia.
Jesusi jimajkani arhispti: –Ni níntani; chéti sapi sési jarhastia. Acheti jakajkuspti enga Jesusi uandapka ka níntaspti.
Enga níntani jápka kúmantasptiksï jántspiri jémbecha ka arhinksï: –¡Chári sapi sési jarhastia!
Ima kurhamarheaspti ambe jándu uénaspi imeri sapi sési p'ikuarherani, ka arhisptiksï: –Uitsindekua téjkamatiru kéndikukusti tinharakua.
Tátjemba jimajkani jánhaskantaspti eska ima jándu Jesusi arhispka: “Chéti sapi sési jarhastia”; ka iámenduksï jakajkukuspti Jesusini imao anapuecha.
Jesusi íni tsimani úni jámani milagru úspti, enga Judea uéntatini Galilea janonguapka.



Namoni jurhia tátsekua, judiouechaksï k'uínchekua ma úntaxapti, ka Jesusi Jerusaleni karhamaspti.
Jerusaleni, no iauani jarharetini jima inchakuarhu enga Karichicha arhinhajka, itsï jatakua ma jarhasti enga ebreo jimbo Betsada arhinhajka. Iúmu inchakua sapirhati jukaasti,
ka jimaksï umbamukuspti uánekua p'amenchaticha, pátenharhicha, chkéjchuecha, k'urhujkurhecha (ka engaksï no úempka manakorheni. Iámenduksï ima erokorheni jarhasïremti eska manamepiringa,
jimboka Acheri ánjeli ma kétsesïrempka itsï manamani ka ima p'amenchati enga urheta inchamempka ambakentasïrempti ambe uéjki p'amenchakua kámani japiringa.)
Jima jarhaspti acheti ma enga ma ekuatse témbeni iúmu tanimu uéxurhini p'amenchani jápkia.
Enga Jesusi exepka eska jima apomukuspka ka enga mítepka eska xáni ióni p'amenchaspkia, kurhamarhespti: –¿Uéksïndi ambakentani?
P'amenchati arhispti: –Tata, nónemani kángorhesïnga engarini inchamaaka sáni enga manamejka. Engani uékani jarhajka inchameni máterurini t'uíni urhechepasïndia.
Jesusi arhispti: –Jauara, k'arhantsï chéti jatatsekuani ka xanhara.
Acheti ambakentapaspti, ka k'arhakorhentaspti jatatsekuani ka xanharaspti. Ka jimboka sábadu jurhiatekuepka,
judiouechaksï Jesusini arhispti: –Iásï sábaduesti; ka no sésisti jatatsekua pákorhentani.
Ima acheti arhiaspti: –Ima engarini ambakerantaka arhistirini: ‘Tarhatakorhe jatatsekua ka xanhara.’
Ka imaksï kurhamarhespti: –¿Néski ima acheti engakini arhika: ‘Tarhatakorhe jatatsekua ka xanhara.’?
K'óru ima enga ambakeranhantapka no mítespti nésï ambakerantapi, jimboka Jesusi jimajku nónespka jimboka uáni jánhaxapka.
Tátsekua Jesusi tiósïo xéntaspti, ka arhini: –Exe, iásï engari ambakentakia, ásteru jáma kámanharhintani, nóri sánderu nósesi ambe úkorhenchani.
Acheti níntaspti ka aianguani judiouechani eska Jesusisï ambakerantaspka.
Jimboksïsï judiouecha Jesusini jirinhantani jámani jáptia, jimboka sábadu jurhiatekuechani xásï ambe úsïrempka.
Ka Jesusi arhiaspti: –Jucheti Táte méntku isï ánchekorhesïndi, ka jíjtuni ánchekorhesïnga.
Indeni jimbo, judiouechaksï sánderu uéksïrempti atani uándikuni, jimboka no sábadu jurhiatekuankusï juramukuani no kurhandirakuempka, ka jimbokajtu ima uandasïrempka eska Diósï jinguni májkuenispka, uandaparini eska Diósï imeri Tátjembespka.
Jesusi arhiaspti: “Sési jimboksïni arhixaka eska Diósï Uájpa nómbema úsïnga úni jandiojku; imani ambejkusï újti enga Tátjembani exeni jarhajka. Iámu ambe enga xáni Tátjemba újka, Uájpajtu úsïndi.
Jimboka Tátjemba xénhchasïnga Uájpani ka exerasïndi iámu ambe eska xáni újka; ka xéraatiteru sánderu k'érati ambe, enga chánksïni ísku pakataaka.
Jimboka ísï eska Tátjemba na tsítantaajka uarhirichani ka tsípekua íntsaani, Uájpajtu ísï íntsaasïndi tsípekua imechani enga uéjka intsaani.
Ka Táte nónemani k'amanharhirantasïndi, ka Uájpani íntskusti iámu juramukua eska k'amanharhirpentaaka,
eskaksï iámenduecha májkueni k'éri ambe exeaka Uájpani eska Tátjembani. Ne enga no k'éri exejka Uájpani, nójtu k'éri exesïndi Tátjembani enga axaka.
“Sési jimboksïni arhixaka, eska ne enga sési kurhajtsïtani jaka engani ji uandani jaka ka enga jakajkuska imani engarini axaka, ambakiti tsípekua méntku isï anapu p'itixatiia; ka no k'amanharhiranhantaati, jimboka uarhikuarhu uératini ambakiti tsípekuarhu niaraskia.
Sési jimboksïni arhixaka eska janoxakia jurhiata, ka iásïstia, engaksï uarhiricha Diósï Uájpani kurhauaka mintsïrani; ka ima engaksï kurhaska, ambakiti tsípekuaksï jatsiaati.
Jimboka májkueni eska na Tátjemba kángorhejka tsípekua, májkueni ústi eska Uajpajtu támu kángorheaka tsípekua,
ka íntskusti juramukua arhinharhikpeni, jimbokajtu támu acheti Uajpeska.
Ásï nósesi exe je íni ambe, jimboka niáraaka jurhia engaksï iámendu uarhiricha imeri mintsirakua kurhauaka
ka uétsentaatiksï. Ima engaksï sési ambe úka, tsíntaatiksï ambakiti tsípekua p'irani; ka ima engaksï nósesi ambe niátaka, tsíntaatiksï ka uekajpanhaatiksï ka nóksï méni k'amajpeati.
“Ji nómbema úsïnga jandiojkuni úni. Eskani xáni kurhajka, xántkuni arhinharhikpesïnga, ka jucheti arhijkutpekua no jukarisïndi, jimboka no jucheti eratsekueska, imanisïni uandajka eskarini na arhika ima engarini axaka.
Ekani ji jandiojkuni uandakorhentapiringa, jucheti uandantskua no ísïpirindi.
Jarhasti k'óru máteru enga jucheti jimbo uandantajka, ka ji míteska eska ima jucheti ambe jurhimbitku uandantasïnga.
Chájtsï axajpeska Juánuni kurhamarheni, ka ima nochkuandiparini jurhimbitku uandantasti.
No jimbokani ji nemeri uandantskua jimbo jaka, íni ambe imani jimbojkuni uandasïnga, eska cha úaka p'ímutanhantani.
Juánu erajkutarakua máespti enga étskurhitini jápka ka enga erandutpempka, ka chájtsï imeri t'íntskuani jimbo no uékaska ióni tsípeni.
Ka ji jatsiska k'óruni máteru xérpekua enga sánderu sési ambeka eska Juánueri uandantskua. Ambe engani ji újka, engarini Táte arhika eskani úpiringa, inde jimbo xarharasïndi eskarini sési jimbo Táte axaska.
Ka Táte, engarini axaka, jíndeni jimbo uandantasïndi. Chájtsï nómeni kurhariska ka níjtujtsï méni exe,
ka imeri uandakuantsï no pakataska, jimbokajtsï no mintsïkasïnga imani enga axaka.
Chájtsï karakatechani kánekua sési exeparini jurhengorhesïnga, jimbokajtsï méntku isï anapu irekuani jima xéntskuekasïnga; ka imaksï karakatecha jucheti ambesï uandantajti.
Ka chájtsï no uéksïnga jurhani jíndeni jinguni ambakiti tsípekua p'irani.
“Ji k'érikua no parhakpeni intsïnhasïnga.
Míteskaksïni k'óru eskajtsï no kámasïnga Diósïri uékperakua.
Ji jucheti Táteri jimbo jurhaska, ka chájtsïni no jiókaska; ka enga máteru nema jutsïkorhepiringa imantsï jámapiringia jiókani.
¿Nénajtsï ua jakajkuni, engajtsï chájku k'éri ambe arhijperajka, ka imani t'íntskuani enga Diósï axajka, enga májkueka, nójtsï jirinhantani?
Ásï eratseni ja je eskaksïni jucheti Táteni japarini uandachentaaka; Moisesijkuksïnisï uandachentajti, ima enga cha mintsikajka.
Jimboka enga cha Moisesini jakajkukupiringa, jíndenijtujtsïni jakajkuchepiringa, jimboka Moisesi jucheti ambesï karaka.
Ka ekajtsï imeri karakatani no jakajkujka ¿Nénajtsï jakajkua engaksïni ji arhini jaka?



Tátsekua enga na ísï ambe úkorhepka, Jesusi Galilea anapu japundarhu niraspti, enga Tiberiasi arhinhajka,
Uánekuaksï chúxapaxapti, jimbokaksï exespka eska xáni ambe xarhatempka p'amenchatichani ambakerantaani jámani.
Ka Jesusi juátarhu karhamaspti ka jima jurhengorheri jémbechani jinguni uaxakaspti.
Judiouecheri k'uínchekua páskueri andamutaxaptia.
Enga Jesusi eraapka, ka exejpeni enga xáni uáni chúxapanhani jápka, arhispti Felipeni: –¿Nanichi pía xáni t'irekua enga andanguaka iámendu t'irerpeni?
Ísku ísï arhispti uékani kurhani Felipe néna arhipirini, jimboka Jesusi sési mítespkia néna enga jámapiringa,
Felipe arhispti: –Témbeni ekuatse tumina jimbo t'irekua piákata no andangupirindi ka útasï sánhantku intspeparini.
Andresï, enga Jesusiri jurhengorheripka, ka enga Simoni Pédrueri erachi jémbepka, arhispti:
–Tumbi ma ixu jámaxati, enga iúmu (5) echakua tríjueri kurhinda kámani jaka ka tsimani (2) kuruchechani; nénajtuchi andangutaa xántku, uánenhasti.
Ka tátsekua Jesusi uandaspti: –Uaxastpe je. Jima xúxunhandespti; ka achetichaksï iúmu mili isïspti.
Jesusi p'íkuaspti imani kurhindechani, ka diósmaiamu arhintatini, arhustakuaspti engaksï xáni uaxandetini jápka; ka kuruchechantu méntkueni íntspeaspti, anhaspti eska xáni anhejchanhapka.
Ka engaksï na uiniarhapkia, arhiaspti jurhengorheri jémbechani: –Tánantsï je enga xáni pakaraka, eska no sáni tsîncheaka.
Ka témbeni tsimani tsïkiataksï uinirantaspti, engaksï iúmu (5) tríjueri kurhinda pakatapka.
Jimajkani kóru ísï exénhatini ambe enga Jesusi xarhatapka, uandanhaspti: –Ístia sési jimbo ima Diósïri uandari enga parhakpeni jupiringa.
Ka enga Jesusi exepka eskaksï uinhapetarhu Irecheni pérakuekaxapka, ménderu kéndikukuaspti, ka juátarhu jandiojku niraspti.
Enga na chúrepkia, Jesusiri jurhengorherichaksï japundarhu kétsemaspti andamukuerani,
icharhutarhu máksï jataspti, ka Kafarnaumi nirani jámanksï parhimexaptia. Chúresptia ka Jesusi útasï nótki andanguntaasïrempti.
Ka japunda ísku úndaspti kánekua nósesi tarhameni jimboka uinhamu tarhiaxapka.
Engaksï na iúmu o kuímu (5/6) kilometrueni isï xanharapkia, eronukorhesptiksï Jesusini eska andarheraaxapka itsïrhu parhijtsïkuparini, ka chérakorhesptiksï
K'óru ima arhiaspti: –¡Ásï che je, jíska!
Jámastiksï icharhutarhu jatsirakuekani, ka k'óruksï nóteru ióndasptia andamukuentani jima engaksï niárapiringa.
Pauandekuarhu, enga xáni jiniani parhimetini pakaranhapka, exesptiksï eskaksï jurhengorhericha ma icharhuta jimbojku niraspka enga jima jápka, ka eska Jesusi no jataspka imechani jinguni, ka eskaksï jurhengorheri jémbechajkusï nípka.
Ka máteru icharhutechaksï Tiberiasi uératini niáraspti, jima no iauani enga t'irenhapka ka enga Acha urheta diósmaiamu arhintapka.
Ka engaksï exepka eskaksï nóteru jima jarhaspkia Jesusi jurhengorheri jémbecha jinguni, icharhutecharhu jatanhantaspti ka Kafarnaumiksï niraspti Jesusini jirinhantani.
Ka engaksï na niárapka jiniani parhimetini, xéntasptiksï Jesusini ka kurhamarhesptiksï: –Jurhentpiri, ¿na jatiniri jurhaski xúeni janoni?
Jesusi arhiaspti: –Jíksïni sési jimbo arhixaka eskajtsïni cha jirinhantaxaka no jimbokajtsï kurhangukia milagruechani sánderu sáni jimbokajtsï niáchantaska t'ireni.
Ásï t'irekua jirinhani ánchekorhe je enga ísku k'amakurhijka, sánderu sáni imani t'irekua jimbo ánchekorhe je enga no k'amakurhijka ka engaksïni méntku isï anapu ambakiti tsípekua íntskujka. Indeni jásï t'irekuaksïni íntskuati Acha Uájpa, jimboka Diósï erakuska enga Tátjembeka.
Ka imaksï arhispti: –¿Néna uétarhesïnki eskachi jámaaka Diósïni marhuakuni?
Jesusi arhiaspti: –Diósïni marhuakuni imajkuesti eskajtsï jakajkukuaka imani enga ima axaka.
Ka ménderuksï kurhamarhespti: –¿Ambejtsïni ua xarhatacheni, eskaksïni jucha imani exerini jakajkucheaka? ¿Amberisï úaia?
Juchari sïrukuechaksï mana t'iresti jimesï enga no nema irekapka, eska karakatarhu na jataka: ‘Auandarhu anapu t'irekua íntsaasti.’
Jesusi arhiaspti: –Jurhimbitkuksïni aianguxaka, nóksïni Moisesisï t'irekua auandarhu anapu íntskupti, jucheti Táteksïnisï ambakiti t'irekua auandarhu anapu íntskujti.
Jimboka Diósïri t'irekuasï auandarhu uératini kétsejka ka parhakpeni ambakiti tsípekua intspeni.
Imaksï arhispti: –Tata, méntkisïjtsïni indeni jásï t'irekua íntsku.
Ka Jesusi arhiaspti: –Jísïni t'irekueka enga ambakiti tsípekua íntspejka. Ne engarini andarhentajka, nómeni k'arhimaati; ka engarini míntsikajka, nómeni k'arhichaati.
Eskaksïni k'óru na arhikia, chájtsï no jakajkusïnga na uéjkijtsïni exenia.
Imechani engarini Táte íntsaajka andarhentasïndijtsïni; ka imechani engajtsïni andarhentajka, ji sési eroasïnga.
Jimbokani ji no juramukorheni andajpenuska, sánderu sáni imani marhuakuxamka engarini axaka.
Ka imeri eratsekuesti engarini axaka, eskani nónemani uéjkuauaka engarini ima íntsaaka, sánderu sáni eskani k'amarhuni jámani tsítantauaka.
Jimboka Jucheti Táteri eratsekueska, eska ne engaksï míteaka Diósï Uájpani ka mintsikanksï, eskaksï méntku isï anapu ambakiti tsípekua intsïnhaaka; ka eskani ji k'amarhuni jámani tsítantauaka.
Jimboksïsï Judiouecha uénapti Jesusini uandatseni, jimboka uandaspka: “Jíska t'irekua enga auandarhu uératini andajpenuka.”
Ka uandasptiksï: –¿Andi no ísï Jesusi, Jose uájpe? míteskachi amambani ka tátjembani. ¿Néna jimbosï uandajki eska auandarhu úeratini andajpenuska?
Jesusi arhiaspti: –Ásteru uandatseni ja je.
Nónema úsïndi jíndeni andarherani, enga no Táte andarhetantajka; ka k'amarhuni jámani ji tsítantaaka.
Diósïri uandaricheri karakatecharhu arhisïndi: ‘Diósï iámenduechani jurhendauati.’ Ísï jimbo iámendu ima engaksï kurhajchajka Táteni ka engaksï kurhangujka imeri ambe, andarhentasïndijtsïni.
“No jimboka nema Táteni exerika; imajkusï exeriti enga imerika.
Sési jimboksïni arhixaka, ne engarini mintsikajka, méntku isï anapu ambakiti irekua jatsikorhestia.
Jísïni t'irekueka enga ambakiti tsípekua intspejka.
Chári ióntki anapuechaksï mana t'iresti jimesï enga no nema irekaka, ka uarhistiksïa;
ka ji imani t'irekuasïni uandani jaka enga auandarhu uératini jurhajka; ne enga imani arhajka, no uarhisïndi.
Ji ima tsípiti t'irekueska enga auandarhu uératini andajpenuka; ne enga arhaska indeni t'irekuani, méntku isï ambakiti tsípekua jatsiati. T'irekua engani ji íntspeaka jucheti kuiripuekuesti. Engani ji iámenduechani jimbo íntspeaka.”
Judiouechaksï arhinhaskperani uénaspti: –¿Nénajtujtsïni inde inderi k'uiripuekuani íntskua?
Jesusi arhiaspti: –Sési jimboksïnisï arhijka eska engajtsï Acha Uájperi k'uiripuekuani ka iurhirini no arhaska, nójtsï p'iuaka ambakiti tsípekua.
Ne enga jucheti k'uiripuekuani ka jucheti iurhirini arhajka, méntku isï anapu irekua jatsisïndi; ka ji k'amarhuni jámani tsítantaaka.
Jimboka jucheti k'uiripuekua sési jimbo t'irekueska, ka jimboka jucheti iurhiri sési jimbo itsïmakueska.
Ne enga jucheti k'uiripuekuani ka jucheti iurhirini arhajka, jíndeni jingunisïndia, ka ji imani jingunisïnga.
Ísï eskarini Táte enga irekani jaka na jíndeni axaka, ji Táteni jimbo irekaxaka; ka ne engarini p'iuaka, ji irestani jauaka.
Imani t'irekuanisïni arhijka enga auandarhu uératini andajpenuka. No manani engaksï chári ióntki anapuecha aka ka uarhinksï; ne enga arhajka íni t'irekuani no méni uarhiaati.
Jesusi íni ambe tángorhetskuecharhu Kafarnaumi jurhentpespti.
Uánekua jurhengorheri jémbechaksï ísï kurharini uandaspti: –Indeni ambe enga uandajka kánekua ts'unhapesti kurhanguni; ¿Néjtu kurhangua?
Jesusi mítetini ambe engaksï arhindikperani jápka, kurhamarheaspti: –¿Nósesiksïni pásïni indeni ambe kurhani?
¿Nénajtsï jámapirini jimajkani engajtsï exepiringa Acha Uájpani karhanchentani jarhani jini niántani enga jápka?
Espiritusï ambakiti tsípekua íntspejti; k'uiripuekua nómbema marhuasïndi. Ka indeni ambe engaksïni arhika espirituesti ka tsípekuesti.
Jarhaskajtsï k'óru cha máru engajtsï no jakajkujka. Jimboka Jesusi uénani jámantki mítetixaptia ne engaksï no jakajkupiringa ka ne enga imani intsïnharhitpepiringa.
Ka uandasptiteru: –Indeni jimboksïnisï arhijka eskarini nónema úaka andarherani, enga no Táte jimboeuaka.
Jimajkani uératinksï uánekua jurhegorheri jémbecha kéndikukuspti engaksï ima jinguni jámani jápkia, ka nóteruksï chúxapasptia.
Jesusi jimajkani témbeni tsimani jurhengorherichani kurhamarheaspti: –¿Chájtu ninhejchantaxakiia?
Simoni Pédru arhispti: –Tata, ¿nénajtuchi niua? T'úrisï méntku isï anapu ambakiti tsípekueri uandajka.
Jucha jakajkuskia ka míteskachi eskari t'u Diósïri Újchakurakateska.
Jesusi arhiaspti: ¿Andi nóksïni ji chánksïni témbeni tsimani erakuski? ka na uéjki isï, cha ma isïjtsï nóambakitiska.
Ísï uandarini, Jesusi Júdasïnisï arhini jápti, Simoni Iskariote uájpani, jimboka Júdasisï intsïnharhitpepiringa, na uéjki imechani jingunipka.



Ísï tátsekua, Jesusi Galilea isï jámaxapti. No uéksïrempti Judea jámani jarhani, jimbokaksï judiouecha uándikukuekaxapka.
Ka enga judiouecheri Uapajtsïtakuecheri k'uínchekua andamutani jápkia,
erachi jémbechaksï arhispti: –Ásï ixujku ja; Judea ni, jurajkuksïni imajtu exeni ambe engari újka, ima engaksïni mintsikajka.
Jimboka enga nema uéjka eska mítekateuaka nómbema jirikorhetini úsïndi. Engari indeni ambe újka, iámenduechani japarini u.
Jimbokaksï erachi jémbecha jamberi no jakajkukusïrempka
Jimajkani Jesusi arhiaspti: –Jucheti jurhiatarini nótki janochexati, enga úka, chájtsï ambe uéjki jurhiata sési xésïnga.
Parhakpeni anapuechaksïni no úsïndi chánksïni kurhunheni; jíndentsïni k'óru kurhunhesïndi, jimbokani ji k'amak'amasï xarhatakuasïnga ambe engaksï nósesi niátani jaka.
Cha ni je k'uíncheni; ji no niuaka, jimboka nótki janosïnga jucheti jurhia.
Ísï arhiaspti ka Galilea pakaraspti.
Ka engaksï na erachi jémbecha nípkia k'uínchenia, Jesusijtu sïpatentkueni niraspti ka no xarhatspespti.
Judiouechaksï k'uínchekuarhu jirinhantaxapti, ka uandasïremptiksï: –¿Nanixamu jámani jaki ima acheti?
Kánekua imeri ambe uandatsenhaxapti. Máruksï uandasïrempti: “Sési ambe úristi”; ka máteruksï uandasïrempti: “No sési ambe úsïndi; tandojchpesïndi.”
Enga úpka, k'uiripuni japarini no nema tekaasïrempti imeri ambe uandani jimbokaksï judiouecheri achamasïchani chérheasïrempka.
Enga k'uínchekua terumeni jápka, Jesusi k'éri tiósïo inchaspti ka jurhentpeni uénaspti.
Judiouechaksï ísku pakareratini uandasïrempti: –¿Néna jámani i xáni uáni ambe míteski, nándi no jurhengua p'iti?
Jesusi arhiaspti: –No juchetisti xáni jurhengua engani kámka, imeristi engarini axaka.
Enga nema uéjka Diósïri eratsekua úni, exeati eka Diósïrika jucheti jurhentperakua o ekani újtsïkorheni jaka.
Ne enga uandakorhejka, k'érikua jirinhakorhexamti; ka ne enga imeri k'érikua jirinhajka enga axaka, imani ambe uandasïndi enga ísïka, ka nómbema arhikua jukasti.
“¿Andi nóksïni Moisesisï juramukuani íntsku? Ka k'órujtsï nónema kurhandirakusïnga. ¿Andijtsïnisï uandikukuekajki?”
Arhisptiksï: –¡Nóambakitikini incharhetixati! ¿Andi nékini uandikukuekaxaki?
Jesusi arhiaspti: –Iamendujtsï ísku pakareraspka ima milagruni jimbo engani [sábadu] úpka.
Moisesiksïnisï jurajkucheti eskajtsï sapichani ts'iuekuarhu pasïri p'ikujtsïkukuauaka, (nájkiruka no Moisesi jimboeka, tua anapuechani jimboesti) ka chájtsï p'indeska sábadu jurhiatekua ts'iueratichani ísï káani.
Ekajtsï sábadu jurhiatekua ts'iueritichani mínda jatsikuajka, Moisesiri juramukuanijtsïsï no uékani jurajkuni ísï jámka, ¿jimajkani andijtsïnisï ikiachejki engani ji achetini sábadu jurhiatekua k'amak'amasï ambakerantaka?
Ásï nósesi xétspe je ambe ma imani jimbojku eska na xarharanhani janhajka, sési mítetini arhijpe je.
Máruksï Jerusaleni anapuecha uandani uénaspti: –¿Andi nóksï ínisï jirinhantani jaki uándikukuekani?
Nájkichka jimini jakiia uadaxetspeni ka nónema ambe arhisïndi. ¿Óksï juramuticha jiókorhia sési jimbo eska inde Krístueska?
Ka juchachi míteska inde nani enga anapueka; ka eka Krístu janoaka, nónema míteati ima nani anapueski.
Jesusi, tiósïo jurhentpeni jatini, uinhachaparini uandasti: –¡Cháchkajtsïni míteskia anoo! ¡Ka míteskachkajtsïa anoo ji nani anapueski! K'óruni no jutsïkorheska, nemarini axasti enga mintsinharhikueka ka enga cha no míteka.
Ji míteska imani, jimbokani imeriska ka imarini axasti.
Jimajkanksï jupikani uékaspti, k'óru nónema tekaaspti, jimboka nótki niárakusïrempka jurhia.
Uánekuaksï jakajkukuspti, ka uandasïremptiksï: –Enga ambe Krístu jurhaska ¿Imaxamu sánderu k'érati milagruechani úaua?
Fariseuechaksï mítespti enga Jesusiri ambe uandanhempka; ka imaksï tátecheri urhejtsïkuricha jinguni axaaspti máru tiósïo anapu p'urhejkutichani eskaksï jupikapiringa.
Jimajkani Jesusi uandaspti: –Sánderkusïni chánksïni jinguni jauakia, ka tátsekua k'uanhatsentaaka imani jinguni engarini axaka.
Chájtsïni jirinhantaaka, ka nójtsïni xéntaaka, jimbokajtsï no úaka jima nirani engani ji jauaka.
Judiouechaksï jimajkani uénaspti kurhamarhperani: –¿I nanixamu xáni iauani niua, engachi no úaka xéntani? ¿Óxamu judiouecha jinguni niua engaksï máteru iretecharhu irekaka ka no judiouechani jurhendaani?
¿Ambe arhikuekaxaki enga uandajka: ‘Jirinhantaakajtsïni, ka nójtsïni xéntaaka, jimbokajtsï no úaaka nirani jima engani ji jauaka’?
K'uínchekua k'amarhuni jámani jurhiatekua sánderu k'érispti. Ima jurhiatekua Jesusi anhaxurhitini ka uinhachaparini uandasti: –Ne enga k'arhichani jaka, andarhererini ka itsïme,
ne engarini mintsikajka. Eska na jataka Karakatarhu: imeri inchanhetinksï itsï tsípiti iurhekuecha iurheati.
Indeni uandakua jimbo, arhikuekaxamempti eska ne enga imani mintsïkapiringa Espirituni intsïnhapiringa; ka jimbokachka Espiritu Sántu nótki íntspenhasïrempka, jimboka Jesusi nótki uarhixapka ka tsíntani.
Teruakuni isï janhaspti máru engaksï ísï kurharini uandapka: –Ístimendiata Diósïri Uandari engachi aiamenhapka.
Máteruksï uandasïrempti: –Ístia enga Erakukateka. Enga úpka, máruksï uandasïrempti: –Nómbe, ¿andi Erakukata ua Galilea anapueni?
Karakata arhisïndi eska Erakukata irecha Dabiri sïrukueuaka, ka eska Beleni anapueuaka, jima enga Dabi anapuepka.
Ka ísï jimbo, Jesusini jimbo arhukurhinhaspti.
Máruksï uéksïrempti k'ataperakuarhu páni, k'óru nónema p'árhespti pákuekani.
P'urhejkutichaksï niántaspti jima engaksï fariseuecha ka tátecheri urhejtsïkuricha jápka, ka kurhamarheasptiksï: –¿Andijtsïsï no jua?
Kuárichaksï mókukorhespti: –¡Nónema, ka nómeni nema ísï uandasti eska ima!
Jimajkanksï fariseouecha arhiaspti: –¿Chájtu jurajkutakorheskia eskaksïni tandojchaaka?
¿Andi náki juramuti jakajkukuxaki, o náki fariseo jakajkukuxaki?
Eka úka, ima engaksï no míteka juramukuani, ikimenhaatiksï.
Nikodemu, enga fariseuepka ka enga nitipka ma xanhari Jesusini uandaxekuni arhiaspti:
–¿Andi juchaari Juramukua nemani ísku jatini ambe ma nósesi xékusïnki? ¿Andi no urheta kurhajchasïnki ka míteni ambe enga úka?
Imaksï arhispti: –¿Andi t'újtu Galilea anapueski? Arhintatkiria, ka exeakari eska Galilea anapu nónema Diósïri uandariska.
Ka táchani isï nitsïkorhenhantasptia.



Ka Jesusi Olibusï juátarhu niraspti,
ka pauandekuarhu, ambamantku, tiósïo niántaspti ménderu. Andarherasptiksï, ka ima uaxakaspti ka uénani jurhentpeni.
Jimajkanksï juramukua jurhentpiricha ka fariseouecha péraspti uarhitini ma engaksï ísku ambe ma niátani p'iárapka nema jinguni. Terujkanksï péraspti,
ka Jesusinksï arhispti: –Jurhentpiri, íni uarhitinksï jima p'iárasti enga ísku ambe ma niátani jápka nema jinguni.
Ka Moisesiri juramukuarhu arhisïndi eskachi indeni járhati uarhitichani tsakapkuerauaka. ¿T'u na uandasïnki?
Imaksï ts'éjkunisï kurhamarhepti, eskaksï ísï jámani xékuntapiringa néna jimbo ambe ma arhiparhatani. Ka Jesusi sánderu arhisïrempti munchujkurhakua jimbo kuiruntskarani.
Ka jimbokaksï inchajtsïmantani jápka kurhamarheni, jauaraspti ka arhiani: –Ne enga cha ma isï no k'amanharhintstika, ima urheta k'uanire.
Ka ménderu uéntaspti ts'iundentani ka karantskarani.
Isïksï kurharini, mándani arhisptiksï kéndikuni, ka sánderu k'ératichaksï uénaspti jarharentani. Enga Jesusi na uarhiti jinguniterku pakarapkia,
Jauaraspti ka kurhamarheni: –Nana, ¿na úskiksïa andi? ¿Nónemakini k'amanharhirantaski?
Ka ima uarhiti arhispti: –Nónema Tata. Ka ménderu Jesusi arhispti: –Jíjtukini no k'amanharhirantaxaka; ni kókuani níntani ka ásteru jáma k'amanharhintani.]
Tátsekua Jesusi ménderu uéntaspti arhijpeni: –Parhakpeni anapuecha jinguni jísïni t'íntskueka, ne engarini chúxapuska, intsïnhati t'íntskua enga tsípekua íntskuaka, ka nómeni p'ájpakandu jámaati.
Fariseouechaksï uandaspti: –T'úri uandakorhexaka: ka inde isï nómbemesti.
Jesusi arhiaspti: –Engani uandantani jaka isïsti, náuejkini uandakorhentani jarhani, jimbokani míteska ji nani jutiski, ka nani niraxamki; ka chájtsï no míteska ji nani jutiski, ka nani niraxamki.
Chájtsï parhakpeni anapueni eranguntasïnga ambe. Ji nónemani arhimarhesïnga;
ka engani ambe arhinharhipejka, imanisïni arhijpejka enga isïjka, jimbokani no jandiojkusïni arhijpejka, jucheti Táte jingunisïni arhijpejka, ima engarini axaka.
Chári juramukuarhu karakata jarhasti eska imasï jukaparharanhaaka engaksï tsimani méntkueni uandantaaka.
Ka xéchka je, ji máeskia engani uandakorhentani jaka, ka Táte engarini axaka ima máteru uandantstisti.
Ka kurhamarhesptiksï: –¿Andi chéti táte nani jarhaski? Jesusi arhiaspti: –Chájtsïni no míteska, níjtujtsï jucheti Táteni míte; engajtsïni mítepiringa jíndeni, jucheti Tátenijtujtsï mítepiringa.
Ísï ambe uandaspti Jesusi Tióstarhu jurhentpeni jatini, jima engaksï k'éjtsïtatarakuecha jápka. Ka nónema jámaspti jupikakuekani, jimboka nótki niaranchasïrempka.
Jesusi ménderu fariseouechani arhiaspti: –Ji niraxamka, ka chájtsïni jirinhantaaka, ka chári k'amanharhintskua jinguntsï uarhiaka. Chájtsï no úaka jini nirani engani ji nirani jámka.
Judiouechajtuksï támu arhijperaxapti: –¿O i uándikukorheni eratsexaki? ¿Ka jimbo ísï uandaxaki eskachi no úaka inde jinguni nirani?
Ka Jesusi arhiaspti: –Chájtsï ixu kétsekua anapueska, ka ji jini karhakua anapueska; chájtsï íni parhakpeni anapueska, ka ji no íni parhakpeni anapueska.
Jimboksïnisï arhika eskajtsï chári k'amanharhitskuechani jinguni uarhiaka; jimboka ekajtsï no jakajkuska eskani Jíska, chári k'amanharhitskuechani jingunijtsï uarhiaka.
Jimajkanksï arhispti: –¿T'u néski andi? Jesusi arhiaspti: –Sési xéntaparini, nájkichkaksïni uénanitki aiangia andi.
Uánekua ambe uandakua ka arhinharhikukuaksïni patsachexaka, ka ima engarini axaka imani ambe uandasïndi enga ísïka, ka engani ji parhakpeni anapuechani xáni ambe arhiani jaka, imesti engani imani kurhajchaka.
Ka imaksï no kurhanguspti eska Tátjemberisï arhiani jápka.
Jimbosï Jesusi arhiapti: –Jiájkani engajtsï Acha Uájpani tarhatatini jauakia, míteakajtsï eskani Jíska, ka eskani nómbema juramukorhesïnga úni; imankusïni uandajka engarini Táte jurhendaka.
Jimboka ima engarini axaka, jíndeni jinguni jarhasti; nórini méni jandiojku jurarkusti, jimbokani ji méntku isï imani ambe úsïnga enga imani sési p'ikuastajka.
Uánekuaksï jakajkukuspti enga ísï uandapka.
Ka tátsekua Jesusi arhiaspti judiouechani engaksï jakajkukupkia: –Eka cha méntkisï kurhandirakuska jucheti uandakuani, sési jimbojtsï jucheti jurhengorheriuaka;
míteakajtsï imani ambe enga ísïka, ka jimbokajtsï míteaka imani enga ísïka, nóteru ambemerijtsï jántspiriuaka.
Imaksï [fariseuecha] mókuntaspti: –Jucha Abraaniri sïrukueska, ka nónemerichi jántspiriska; ¿Néna jimborisï arhijkia eskachi nóteru némeri jántspiriuakia?
Jesusi [fariseuechani] arhiaspti: –Sésiksïnisï arhini jaka eskaksï iámendu ima engaksï k'amanharhintajka, k'amanharhintskueriksï jántspiristi.
Jántspiri ma no méntku isï ánchetpirio anapuesïndi; ka enga uájpeuaka, ima k'óru méntkisï imao anapuesïndi.
Ísï jimbo, engaksïni Uájpa maiampecheska, chájtsï sési jimbo nóteru jántspiriuakia.
Míteska eskajtsï Abraaniri sïrukueska; ka k'órujtsïni uéksïnga atani uándikuni jimbokajtsï jucheti uandakuani no jiókorhesïnga.
Ji imani ambesïni uandajka engarini Táte jucheti exeraka; chájtu méntkueni imani ambe u je engajtsï chári táteni kurhajchaka.
Imaksï arhispti: –¡Abranichkasï juchari táteti! Ka Jesusi arhiantaspti: –Engajtsï sési jimbo Abraani uájpepiringa, imentsï jámapiringa.
K'óru, náuejkiksïni aiangunia engarini Diósï jurhendaka enga ísïka, chájtsïni uéksïnga atani uándikuni. ¡Abraani nómeni ísï jámasti!
Chájtsï májkueni ambe úsïnga eska chári táte. Imaksï arhispti: –¡Jucha no ísku jándi uájpeska; Diósïjkusï Táteti!
Jesusi arhiaspti: –Enga sési jimbo Diósï chári tátepiringa, chájtsïni xénhchapiringa, jimbokani ji Diósïri uéjtateska ka imeri jimbo jurhaska, ji no p'itsïkorheska jurhani, Diósïrinisï axati.
¿Andijtsïnisï no kurhanguchejki? jimbokajtsï no úsïnga kurhani jucheti uandakuani.
Chári táte nóambakitisti; chájtsï imeriska, ka jángorhesïngajtsï imani ambe úni enga ima uéjka. Nóambakiti uénani jámanitki uandikpitisti. No méni jurhimbekua jingunisti, ka méntkisï chkuándirasïndi. Enga chkuándirajka, imanisï uénhejti enga jatanheka; jimboka chkuandireska ka ima sánderu k'éri chkuadirakuesti.
Ka chájtsïni no jakajkuchesïnga jimbokani ji imani ambe uandasïnga enga ísïka.
¿Ne cha nema ua xarhatani eskani ji k'amanharhintstiska? Ka ekani ji imani ambe uandajka enga ísïka, ¿Andijtsïnisï no jakajkuchejki?
Ne enga Diósïrika, kurhajtsïtasïndi Diósïri uandakuechani; ka jimbokajtsï cha no Diósïriska, nójtsï uéksïnga kurhani.
Judiouechaksï arhispti: Sési jimbochisï arhijka eskari Samaria anapueska ka eskari nóambakitini ma incharhekorhetixaka.
Jesusi arhiaspti: –Nóma nóambakitini kámaxaka. Jucheti tátenisïni janhanharhijka ka chájtsïni no janhanharhisïnga.
Ji no k'érikua jirinhakorhexamka; jarhasti ma enga jirinhajka, ka imasï arhinharhikpejti.
Sési jimboksïni arhixaka, ne enga kurhandirakuska jucheti uandakuani, no uarhiati
Judiouechaksï ménderu arhispti: –Iásï k'óruchi sánderu sési jánhaskaskia eskari nóambakitini kámaxaka. Abrani, ka iámenduksï Diósïri uandaricha uarhisti, ka t'úri uandasïnga: “ne enga kurhandirakuska jucheti uandakuani, no uarhiati”
¿Andi t'u sánderu ambeski eska juchari táte Abraani? Ima uarhisti, ka Diósïri uandarichajtuksï uarhisti. ¿Andirisï xáni sési xékorhejki?
Jesusi arhiaspti: –Engani ji jandiojku k'éri ukorheaka, jucheti k'érikua nómbemesti. Jucheti Táterinisï k'óru k'éri újti, ima enga cha uandajka eskajtu chári Diósïska
Enga úka, chájtsï no míteska. Ji míteska; ka ekani no míteni uandapiringa, jíjtuni májkueni chkuándirapiringa eska cha. Ka sési jimbo ji míteska, ka kurhandirakusïnga imeri uandakuani.
Abraani, chári táte, tsípespti jimboka exepiringa jucheti jurhiani; ka exesti, ka iámu tsípesti.
Judiouechaksï Jesusini arhispti: –Nótkiri jamberi tsimani ekuatse ka témbeni jatiriska ¿ka Abraaniniri xéni uandasïnki?
Jesusi arhiaspti: –Sési jimboksïni arhixaka eskani ji Abrani jinguni t'uínispkia.
Jiájkani k'óruksï tsakapu k'arhantaspti k'uaniranksï uékani; ka Jesusi jirikorhespti ka tiósïo uéntaspti; terujkani isï nitamakuaspti uéntani jámani.



Enga uéntapka, Jesusi achetini ma exemaspti enga pátenharhi kángorhenhapka.
Ka jurhengorheri jémbechaksï kurhamarhespti: –Jurhentpiri, ¿Andisï inde acheti ísï kángorhenha? ¿Tátjemba ka amamberi k'amanharhitskua jimboeski o inderi k'amanharhitskua jimboeski?
Jesusi arhiaspti: –No inderi jimboesti, ka níjtu tátjemberi o amamberi k'amanharhintskue, jimbosï ísï jati eska indeni jimbo xarharaaka ambe enga xáni Diósï újka uni.
Enga jurhiakuejka, jatsiskachi ánchperata úkuni imani engarini axaka; jimboka chúrexamka enga nónema újka ánchekorheni.
Engani jámberi íni parhakpeni jámani jaka, parhakpeni anapu erajkutarakueska.
Ísï uandaspti ka t'uantskarani, kuechenda jimbo atsïmu sáni ústi ka pátenharhini éskuarhu atanharhikuspti.
Ka uandaspti: –Ni jupanharhintani itsï jatakua Siloerhu (enga “Axakata” arhikuekajka), Pátenharhi niraspti eska na arhinhapka ka jupanharhintaspti ka exepunguasptia.
Jimesï anapuecha ka iámendu ima engaksï exepka eska tumina kurhajkorheni jarhasïrempka, kurhamarhekorhesïremptiksï: –¿Andi no indesï uaxandetini jarheni tumina kurhajkorheni?
Máruksï uandasïrempti: –Jo indesti. Máteruksï uandani: Nombe, no jindesti, jinisï májkueni jánharhiti. Ka ima enga patenharhipka uandakorhesïrempti: –Jo, jíska.
Ka kurhamarhesptiksï: –¿Ka nénari jámani iásï úsïngia exeni?
Ka pátenharhi arhiaspti –Ima acheti enga Jesusi arhinhajka, atsimurini atanharhikusti, ka arhistirini: ‘Ni itsï jatakua Siloerhu ka jupanharhintsï.’ Ji niraska, ka jupanharhintatini, eskaska.
Jimajkuksï kurhamarhespti: –¿Andi nani jámaxaki ima acheti? Ka ima arhiaspti: –No míteska.
Pátenharhinksï fariseuechani pákuaspti,
sábadu jurhiatekuespti enga Jesusi atsïmu jimbo eskatarantapka.
Ka imaksï kurhamarhespti néna jámaspi enga úempka exenia. Ka ima arhiaspti: –Eskuarhurini atsïmu atanharhikusti, jupanharhintaska, ka úsïngia exeni.
Máruksï fariseouecha uandasïrempti: Ne enga ísï niátaka, no Diósïristi, jimboka no janhanharhisïnga sábadu jurhiatekuani. Ka máteruksï undasïrempti: –¿Nénajtu úpirini indeni járhati milagru xarhataani enga k'amanharhintstika? Ísïksï arhijperaparini arhukurhispti,
ka ménderuksï uéntaspti kurhamarheni imani enga patenharhipka: –Ka engakini ísï éskataraka, t'u imeri ambe, ¿ambe sáni uandasïni? Ima uandaspti –Jucheti jimbo Diósïri uandaristi.
Ka judiouechaksï no uékaspti jakajkuni eska pátenharhispka ka eska iásï úsïrempkia eskani, ka tátjembani ka nánde jembanksï p'itajkorheaspti,
ka kurhamarhesptiksï: –¿I chári sapiski? ¿Uandantaxakijtsï eskajtsï pátenharhi kángorheska? ka ¿Néna jimbosï iásï újkia exeni?
Tátjemba ka amambaksï undaspti: –Míaxakachi eska juchariska, ka eskachi pátenharhi kángorheska;
k'óruchi no míteska néna jimbosï újkia exeni, nójtuchi míteska ne eskatarantaski. Indeni kurhamarhekorhe je; k'éristia, indeksïni úatia aiangukorheni.
Tátjemba ka amambaksï chéta jimbo ísï uandaspti, jimbokaksï judiouecha arhijperatixapka eskaksï petantapiringa tángorhentskuarhu néni enga jiókorhepiringa eska Jesusi Krístuespka.
Jimboksïsï ísï uandapti tátjemba ka amamba: “K'éristia, kurhamarhekorhe je”
Judiouechaksï ménderu p'itajkorhespti imani enga pátenharhipka, ka arhisptiksï: –Sésijtsïni aiangu Diósïni japarini. Jimbokani jucha míteska eska ima acheti k'amanharhintstiska.
Jimajkani ima arhiaspti –Enga ambe k'amanharhintstika, ji no míteska. K'óruni míteska eskani ji no éskasïrempka ka iásï éskasïngia.
Ménderuksï kurhamarhespti: –¿Ambekini úcheski? ¿Nénakini kámaski éskatarantani?
Ima arhiaspti –Arhiskaksïnia, ka chájtsïni ísku kurhajchasïnga. ¿andijtsïsï uéjki eskaksïni méntku úndaaka aianguni? ¿Andi chájtu uékaxaki chúxapani?
Útakusptiksï enga ima ísï arhiapka, ka arhisptiksï: –T'úri jindeka imeri jurhengorherini; jucha Moisesiri jurhengorheriska.
Ka mítetixakachi eska Diósï Moisesinisï uandaxekuka, ka indenchi no jamberi míteska nani jutiski.
Ima enga pátenharhipka arhiaspti: –¡Nénajtia isï! Cha no míteni nani jutiski, ka imarini úni jámberi éskatarantani.
Sésichi mítetixaka eska Diósï no kurhauasïnga k'amanharhintstichani; p'amojpitichanisï kurhajchaajti ka imechani engaksï ísï irekajka eska ima námendu uéjka.
Nómeni mítekorhexapti eska nema éskatantapiringa máteru nemani enga pátenharhi kángorhenhaka.
Enga imani achetini no Diósï axapiringa, nómbema úpirindi úni.
Ísï jimboksï arhispti: –¿Tekaasïnijtsïni juchantsïni t'u xukani? Engari iámu k'amanharhintatini kángorhenhaka. Ka tángorhentskuarhuksï petantaspti.
Jesusi mítespti eskaksï pátenharhini petantaspka; ka enga na kúpka kurhamarhespti: –¿T'u Acha Uájpani mintsikasïnki?
Ima arhispti: –Arhirini ima néski, ka ji jakajkuaka.
Jesusi arhispti: –Xériskaria: jíska, jíndeni jinguniri uandaxexaka.
Acheti tinguixurhikuspti Jesusini ka arhispti: –Acha, mintsikasïngakini.
Tátsekua Jesusi uandaspti: Ji parhakpeni sési péjpentanisïni juka, eskaksï pátenharhicha éskaaka ka eskaksï pátenharhiaka ima engaksï exejka.
Máru fariseouecha engaksï jima jápka, ísïksï kurharini kurhamarhespti: –¿Arhikuekaxakiri eskani juchajtuni no exesïnga?
Jesusi arhiaspti: –Engajtsï no exepiringa, nójtsï k'amanharhintapiringa. Ka engajtsï uandakorheni jaka eskajtsï exesïnga, k'amanharhintstiskajtsï.



Ka jimajkani Jesusi uandaspti: “Sési jimboksïni arhixaka eska, ne enga no karichi incharantskuarhu isï niárajka karichichani exeani, inchatspiristi ka sïpajkurheni.
Ka ima enga karichi incharantskuarhu isï inchajka karichi erangutisti.
Mítati mítakusïndi, ka karichi eranguti mándani arhisïndi táchani jakangurhikua jimbo uandajpaani, ka karichichaksï míchakusïndi, ka petaataasïndi,
ka engaksï na iámendu uérajkia, urhekupaasïndi, ka karichichaksï chúngumasïndi jimbokaksï michakusïnga.
Ka enga nemani nónema mítejka, nónema chúxapasïndi, jamberiksï sïpakorhekusïndi, jimbokaksï no míchakusïnga.”
Jesusi indeni terukutarantskua arhiaspti, ka imaksï no kurhanguspti ambesï uékani japi arhiaani.
Jesusi ménderu arhiaspti: “Sési jimboksïni arhixaka: Ji inchakueska, engaksï isï karichicha inchajka.
Iámendu engajtsïni urhechepuka inchatspiristiksï ka kuárhukpitistiksï; enga úka, karichichaksï ísku kurhauasti.
Ji inchakueska: ne enga ixuesï inchaska, kuájchakukateuati. Inchaati ka uéraati ka t'irekua xéntaati.
“Inchatspiri sïpantkusï jurhajti ka uándikpeni ka ambe k'amantskani; ka ji jurhaska eskajtsï cha ambakiti tsípekua jatsiaka, ka eskajtsï kánekuamendu sési irekorheaka.
Ji ambakiti karichi erangutiska. Ambakiti karichi eranguti, karichichani jimbo tsípekua intspesïndi.
k'óru ima enga tumina jimbojku ánchekorhejka, enga exejka eska jiuatsï jurhani jarhasïnga, jurarkuasïndi karichichani ka sïpakorhesïndi, jimboka ima nómendu karichi erangutiska ka jimbokaksï karichicha no imeriska. Ka jiuatsï karichichani katsarheasïndi ka etsandurhiani.
Ima acheti sïpakorhesïndi jimboka tuminajkusï erarhukujka, ka karichichani no uandanheauani.
“Ji ambakiti karichi erangutiska; ka jucheti karichichani míteaska ka imajtujtsïni jíndeni mítesti,
eskarini jucheti Táte na míteka jíndeni, jíjtuni ísï míteska jucheti Táteni ka jucheti karichichani jimbo tsípekua íntspesïnga.
Máteru káasïnga karichichani engaksï no íni karichi jatakuarhu anapueka ka imechantuni juánguauaka. Imajtsïni michakuati, ka májkuentaatiksï, ka karichi eranguti májkueuati.
“Táterini xénhchasïndi jimbokani ji jucheti tsípekuani íntspesïnga ka ménderu tsípekua p'íntasïnga.
Nónemarini euantasïndi tsípekuani, jísïni íntspejka. Jatsïska juramukua tsípekua íntspeni ka ménderu p'íntani. Jucheti Táterini indeni úni axasti.”
Engaksï judiouecha ísï kurhapka, ménderuksï uéntaspti arhukurhini.
Uánesptiksï engaksï uandempka: –¿Andijtsïsï jaki indeni kurhajchani? ¿Nójtsï exesïnki eska inde nóambakitini incharhekorhetini kámaxaka ka eska xerejtsïskia?
Ka máteruksï uandasïrempti: –Nónema nóambakitini kámani jarhasïndi ka úni ísï uandani. ¿Andi újki nóambakiti nemani éskatarantani?
Iauantskuarhuesptia, enga Jerusaleni Tiosïo Míndantskueri k'uínchekua únhantani jápka.
Jesusi tiósïo jarhaspti, ka Salomoniri jájchukurini isï jámaxapti.
Jimaksï judiouecha jópkurhaspti ka kurhamarhenksï: –¿Na jatini jamberijtsïni tsimanitsimanhearhataa? Méntkujtsïni aiangu eskari t'u Krístueska.
Jesusi arhiaspti: –Chánksïni aianguskia, ka nójtsïni jakajkucheska. Ambantku xarharasïndi, imani ambe jimbo engani újka, eska jucheti táteri juramukua jimboesïnga;
enga úka, chájtsï no jakajkusïnga, jimbokajtsï no jucheti karichiska.
Jucheti karichichajtsïni míchakusïndi, ka ji míteska imechani ka imajtsïni chúxapasïndi.
Ji tsípekua méntku isï anapu íntsaasïnga, ka nómenksï uarhiaati ka nójturini nema euajkuauati.
Táterini íntsaasti, ka ima sánderu k'éristi ka nónema úati euajkuani.
Táte ka ji májkueskachi.
Judiouechaksï ménderu uéntaspti tsakapu k'arhantani Jesusini k'uanirakuekani,
k'óru Jesusi arhiaspti: –Táte juchetiri juramukua jimbo uánekua sési ambe úskia chánksïni japarini; arhijtsïni ¿Náki ima úkua jimbojtsïni tsakapkueraa?
Judiouechaksï arhispti: –Nóksïni imani jimbosï tsakapkueraaka engari xáni sési ambe úka, imani jimboksïnisï ataaka engari chéti uandakua jimbo Diósïni útakuni jaka. T'úri ísku acheti méska, ka jandiojkuri Diósï eratakorhexaka.
Jesusi arhiaspti: –¿Andi no chári juramukua arhisïni? “Uandaska eskajtsï cha diósïcheska.’
Enga Diósï, diosï arhiajka imechani enga Uandajpaaka, ka karakata iámu ambe ísï úkorhesïndi.
Ka ekarini Diósï jíndeni arhutaka ka parhakpenirini axani, ¿Andijtsïsï uandajki eskani útakuska engani uandajka eskani Diósï Uajpeska?
Engani ji no imani ambe úska enga jucheti Táte újka, ásïjtsïni jakajkuche je.
Ka ji náuejki engani irekajka, ásïjtsïni jíndeni jakajkuche, imani ambe jakajku je engani újka, ísïjtsï méntku míteaka eska Táte jíndeni jinguni jarhaska ka eskani ji Táte jinguni jarhaska.
Ménderuksï jupikani uékaspti, ka Jesusi uéjkuaspti.
Jesusi iurhekua Jordanini parhimentaspti, ka jima pakaraspti, jima enga Juánu itsï atajtsïkpepka.
Uánekuaksï andarheraspti ka uandasïremptiksï: –Sési jimbo, náuejki Juánu nóma milagru úka, eska xáni íni achetiri ambe uandantapka, ísïspti.
Ka uánekuaksï jima anapuecha Jesusini jakajkukuspti.



P'amenchati ma jarhaspti enga Lásaru arhinhempka, Betania anapuespti, jima engajtuksï Maria ka Marta anapuepka.
Ima Maria, enga Lásarueri pípa jémbepka, imasï Achani p'untsumekua atandukupti ka imajtusï jauiri jimbo kutsundukuntapti.
Ka imaksï Lásarueri~pípa jémbecha Jesusini arini uandakua axakuspti: –Acha, chéti p'íchpiri enga t'u xáni xénhchajka p'amenchaxati.
Enga Jesusi aiangunhapka, uandaspti: –Ima indeni p'amenchakua jimbo no uarhiati, ka sánderu sáni, marhuauati eska Diósïri uinhapekua xarharaaka, ka eska ísï jámani Diósï uájpa k'éri xénhaaka.
Jesusi Mártani ka jingunekua jémbani ka Lásaruni kánekua xénhchaasïrempti.
Na uéjki mítepka eska Lásaru uarhixapkia jima pakaraspti máteru tsimani jurhia.
Tátsekua arhiaspti jurhengorheri jémbechani: –Ju je ménderu Judea.
Ka jurhengorheri jémbechaksï arhispti: –Jurhentpiri, nájkichka iásï no ióni andi engaksïni judiouecha tsakapkuerani uékani jápka, ¿andirisï ménderu uéjki jini nirani?
Jesusi arhiaspti: –¿Andi no ma jurhiatekua erajkukorhesïnki? Jimboka ma nómbema úkorhenchasïnga enga jurhiakua jámaaka, jimboka íni parhakpeni anapu t'ímarhandekua erajkutarasïnga;
k'óru enga nema chúrekua jámka, ambe ma úkorhenchasïndi jimboka íni parhakpeni anapu t'ímarhandekua no ima jinguni jarhaska.
Tátsekua uandasptiteru: –Juchari p'íchpiri Lásaru k'uíxati, ka niuaka tsínharhitani.
Jurhengorheri jémbechaksï arhispti: –Tata, eka k'uíni jaka, jiájkani arhikuekasïndi eska ambakentaakia.
Jesusi arhiakuekaxamempti eska Lásaru uarhispkia, ka jurhengorheri jémbechaksï ísï kurhanguspti eska k'uikuanisï arhini jápka.
Jiájkani k'óru Jesusi k'amak'amasï arhiaspti: –Lásaru uarhistia.
Ka tsípexaka engani no jima jápka, jimboka chári jimbo sánderu sésiska, eskajtsï ísï jámani jakajkuaka. Jútkiru je exenia.
Ka ima Tomasi engaksï Dídimusï arhimpka, arhixapti máteru jurhengorherichani: –Ju je juchajtu Jesusi jinguni uarhini.
Niáratini mítespti eska t'ámu jurhiauespkia enga Lásaru jatsinhantapka.
Betania Jerusaleni no iauani jarharetinispti, tanimu (3) kilometrujku isï;
ka uánekuaksï judiouecha niraspti Mártani ka Mariani p'urhembeni, kurhambeantaani enga erachi jémba uarhipka.
Enga Marta mítepka eska Jesusi niáraxapkia, niraspti kúmani; ka Maria jéngorhespti.
Marta Jesusini arhispti: –Acha, ekari ixu japiringa jucheti erachi no uarhipirindi.
Kóruni míteska eskakini Diósï kurhajchaaka eskari xáni ambe kurhakuska.
Jesusi arhispti: –Chéti erachi tsíntaati.
Marta arhispti: –Jo, míteskia eska jiájkani tsíntaaka engaksï uarhiricha tsíntaaka, jiájkani engaksï jurhiakuecha k'amarhuaka.
Jesusi jima arhispti: –Ji tsíntskueska ka tsípekueska, ne engarini mintsikaaka, na uéjki uarhini, tsipekua jatsiati;
ka ne enga nótki uarhijka ka mintsikanirini, nómeni uarhiaati. ¿Jakajkusïndi isï?
Marta arhispti: –Jo, Acha, jakajkusïnga eskari t'úsï Krístueka, Diósï Uájpa, ima enga jupiringa.
Enga na ísï uandapkia, Marta niraspti Mariani p'irani, imeri jingunekua jémbani, ka arhindikuspti: Jurhentpiri ixu jarhasti ka uandajpaxatikini.
Ísï kurharini, Maria jauarapaspti ka nirani Jesusini uandaxekuni.
Jesusi nótki inchaakusïrempti iretarhu; jima jarhaspti útasï enga Marta kúpka.
Engaksï Mariani erangupka eska k'uaniramaspka, judiouecha engaksï jima jápka pámbetani chúngumasptiksï, jimbokaksï ísï eratsespka eska ima uandatsekorheni niraxamempka jima enga uarhiri jatsinhantapka.
Enga Maria andarherapka Jesusini, tinguixurhikuspti uandaparini: –Acha, jucheti erachi no uarhipirindi engari ixu japiringa.
Enga Jesusi exepka eskaksï Maria ka judiouecha engaksï ima jinguni niárapka uéraxapka, kánekua p'ikuarhenhespti ka p'amojkuani,
ka kurhamarheaspti: –¿Nanijtsï jatsintaski? ka imaksï arhispti: –Acha, jútkiru exenia.
Ka Jesusi ueraspti.
Ka judiouechaksï uandaspti: –¡Xe na enga xáni kánekua xénhchempka!
Enga úpka, máruksï uandasïrempti: –I enga pátenharhini éskataraka, ¿andisï nómbema u eska Lásaru no uarhipiringa?
Jesusi útasï kánekua p'ikuarheraparini andamukueraspti jima enga jatsintskata jápka, enga tsakapu jimbo míkakata jápka.
Ka uandaspti: –Kéndita je tsakapuni. Marta, Lásarueri pípa jémba uandaspti: –Acha, nósesi jájkundixatiia jimboka t'ámu jurhiaueskia enga uarhika.
Jesusi arhispti: –Nájkikini arhia andi eskari exeaka Diósïri k'érikuani ekarini mintsikaska.
Tsakapunksï kénditaspti, ka Jesusi erancheparini uandaspti: –Táte, diósmaiamukini arhixaka engarini kurhaka.
Mítetixaka eskarini méntku isï kurhasïnga, enga úka, íchani jimbosïni uandani jaka engaksï ixu jaka, eskaksï jakajkuaka eskarini t'u axaska.
Enga na k'amarapka ísï uandani, uinhachaspti: –¡Lásaru, uéndikuntsï!
Ka uarhiri uéndikuntaspti, irhirhitakata ka takusï ónharhitakata. Jesusi arhiaspti: –Kuerantsï je ka jurajku níntani.
Ísï exerinksï, uánekua judiouecha engaksï Mariani pámbetani jápka jakajkukuspti.
Ka máruksï fariseouechani niraspti aianguani ambe engaksï exepka enga Jesusi úpka.
Ka fariseouechaksï ka táta urhejtsïkurichaksï k'éri tángorhekua jatsipti, ka uandasptiksï: –¿Nénachisï jámaia? Ima acheti uánekua ambe xarhataxatiia.
Engachi ísku exeni jauaka, iámenduechaksï úndaatia jakajkukuni, ka rómecheri juramuticha jamberijtsïni juuatia juchari tiósta pímbinhasïni ka juchari iretani xerechentani.
Ka Kaifasi, enga ima uéxurhini tátecheri juramutini jápka, arhiaspti: –Chájtsï nómbema míteska,
níjtujtsï jánhaskajki eska sánderu sésiska eska májku acheti uarhiaka iámu ireteri jimbo, ka no eska iámendu ireta k'amantskanhaaka.
Ka Kaifasi no ísku jatinisï ísï uandapti, ísï uandaspti jimboka ima uéxurhini ima juramukuaxapka tátechani, Diósïni jimbosï uandapti eska Jesusi iámu iretani jimbosï uarhipiringa;
ka no ima iretani jimbojku uarhipirindi, imani jimbojtu uarhipirindi eskaksï májkuentaaka iámendu Diósï uájpecha engaksï etsandurikata jámani jápka.
Jimboksïsï jiájkantki arhijperapti eskaksï Jesusini atapiringa uándikuni.
Jimbosï Jesusi judiouechani nóteru xarhakuauemptia, ka kéndikukuaspti ka jimesï niraspti enga nónema irekaka, iretarhu ma enga Efraini arhinhajka. Jurhegorheri jémbechani jinguni jima jarhaspti.
Judiouecheri páskueri k'uínchekua andamutaxaptia, ka uánekuaksï urhepaspti Jerusaleni karhamani pímbinhaxentskueri p'indekua úni.
Jesusinksï jirinhantaxapti ka tiósïoksï kurhamarhperasïrempti: –¿Cha na uandasïnki? ¿Arhitki juuaia k'uíncheni, o nómbe?
Fariseouecha, ka táta urhejtsïkurichaksï arhijpetixapti eska ne enga Jesusini exepiringa, eska uandantapiringa ka eskaksï ísï jámani úpiringa jupirkorheni.



Páskueri k'uínchekua kuímu jurhia andamutani, Jesusi Betania niraspti, jima enga Lásaru irekani jápka, ima enga Jesusi tsítantapka.
Ka jimaksï chúrekua t'irekua úkuntaspti; ka Marta ambe kéntpeni jámaxapti, ka Lásaru máteruechani jinguni Jesusini pámbexapti t'ireni.
Ka Maria ma tsúntsu ambakiti p'untsumekua p'índitaspti, enga kánekua jukaparhaka, ka Jesusini atandukuspti; ka jauiri jimbo kutsundukuntaspti. Ka p'untsumekua uinimtakurhantaspti.
Ka Júdasï Iskariote, enga jurhengorheri jémbepka, ka enga tátsekua Jesusini intsïnharhitpepka, uandaspti:
–¿Andi no sánderu sésipirini eska inde p'untsumekua ataranhantapiringa, enga sáno ma uéxurhini ánchekorhekata jukaparhaka, ka no jatsikorherichani íntsani?
Júdasï ísï uandaspti k'óru, no jimboka xáni no jatsikorherichani p'amojkuapiringa, sánderu sáni ísï uandaspti jimboka sïpajkurhespka, ka sïparhukusïrempti jimboka tumina jatakua ima kámani jarhasïrempka.
Jesusi arhispti: –Isku exe, inderini p'untsumekuani patsachexapti jucheti jántskuarhu uékani úrani.
Jimbokajtsï no jatsikorherichani méntkisï exeani jauaka, ka jíndenijtsïni no méntkisï ixu jatsiaka.
Uánekuaksï judiouecha Betania niraspti engaksï mítepka eska Jesusi jini jámaxapka, ka nóksï Jesusintkusï eranhaskani jápti jini exeni, Lásaruntuksï jini uéksïrempti exeni, imani enga Jesusi tsítantapka.
Ísï jimbo, tátecheri urhejtsïkurichaksï uandaspti eskaksï Lásaruntu atapiringa uándikuni.
Jimbokaksï Lásarueri tsíntskua jimbo uánekua judiouecha nóteru andaparhakuerasïrempkia ka Jesusinksï jakajkukusïrempti.
Uánekua niáranhaspti Jerusaleni páskueri k'uínchenhani, ka pauandekuarhu enga na mítekorhepka eska Jesusi iretarhu niárapiringa,
pímu jupikanhatini ninhaspti kúmanhani, ka uinhachanhasïrempti: –¡Kuájchakujtsïni! ¡Inde újchakurakatesti enga Acheri jakangurhikua jimbo jurhani jaka, enga israelicheri Irecheka!
Ka Jesusi xánchaki sapichuni ma xéntaspti ka jataspti, eska karakatarhu na arhijka:
“Sioni ireta, ásï che; xe chéti Irecha jurhaxatiia xanchaki sapichuni ma jatapuni”
Uénani jámanksï jurhengorhericha indeni ambe no kurhangusïrempti, tátsekua k'ória, enga Jesusi na k'érikuarhu péranhapkia, jiájkanksï míantasptia eska imanisï arhimpka, ka eska iámendu ambe engaksï xáni úkupka, karakata jarhaspkia.
Ima engaksï xáni exepka enga Jesusi Lásaruni ióarhintapka tsítantani, uandantasïremptiksï.
Jimbojtusï uéranhapti Jesusini kúmanhani, jimbokaksï kurhajchpespka eska imasï ísï ambe xarhatapka.
Ka fariseouechaksï k'óru arhijperaxapti: –Xéxakijtsïa eskachi ísï nómbema andaaka. Exe je ¡Iámenduechaksïsï chúxapajtia!
Máruksï griéguecha Jerusaleni karhamaspti k'uínchekuarhu Diósïni k'éri ambe arhini.
Imaksï Felipeni andarheraspti, Betsaida Galilea anapuni, ka kómuarhisptiksï: –Tata, uéksïngachi Jesusini uandaxekuni.
Felipe, Andresïni niraspti aianguni; ka tátsekuaksï márku, Jesusini aianguntaspti.
Jesusi arhiaspti: –Janostia jurhiata enga Acha Uájpa k'érikuarhu péranhaaka.
Sési jimboksïni arhixaka, eska eka ma erhakua tríju no echerindu andatseraska ka tsïuantani, ísku pakaraati; ka eka tsïuantaska, uánekua jukantaati.
Nema enga tsípekuani jukari xénhchakorhejka, sánderu sóntku uarhisïndi; ka nema enga íni parhakpenirhu imeri tsípekuani no xáni xénhchajka, méntku isï anapu tsípekua jatsiati.
Engarini nema uéjka marhuacheni, chúxapuerini, ka nani engani ji jauaka, jucheti jarhojpiri jima jauati. Ekarini nema marhuacheaka, Táte, k'éri arhiati.
“Kánekua nósesi p'ikuarhenhexaka. Ka ¿ambesïni uandaia? ‘¡Táte, iásïrini kuajpentsï!’ ¡Ka ambesïni úni juki andi jiájkani!
Táte, chéti jakangurhikua k'érikuarhu péra.” Jimajku auandarhu kurhanchekorhespti: “K'érikuarhu péraskia ka ménderuni k'érikuarhu péraaka.”
Enga xáni jima janhapka ka engaksï kurhapka uandasïremptiksï eska piritaspka. Máteruksï uandasïrempti: –Ánjeli másï uandajpati.
Jesusi arhiaspti: Inde enga kurhanchekorheka no jíndeni jimbosï juti, sánderu sáni chári jimbosï juti.
Iásïstia engaksï parhakeni anapuecha arhinharhikunhaaka; iásï parhakpeni anapu juramuti petajpanhantaatia.
Ka jiájkani engani ji echerindu uératini tarhatanhaaka, iámu jíndeni jinguni antsitpeaka.
Inde uandakua jimbo jánhastpexapti néna enga uarhipiringa.
Ka imaksï arhispti: “Jucha juramukua karakata jimbo míteska eska Erakukata nómeni uarhisïnga. ¿Néna jimborisï arhijki eska uétarhesïnga eska Acha Uájpa tarhatanhaaka? ¿Néski ima Acha Uájpa?”
Jesusi arhiaspti: “Sónderku, nóteru iónia, eramarhandekua cha jinguni jámaxati. Xánhara je iásï engajtsï útasï eramarhandekuani jatsika, eskaksïni no pájpakandekua andanguaka; ne enga pájpakandu xanharajka, no mítesti nanisï nirajki.
Engajtsï útasï eramarhandekuani jatsika jakajkuku je, ka eramarhandekuajtsï uájpeuaka.” Enga na ísï uandapka, Jesusi jarhareaspti ka jirikorhekuani.
Ka nóksï jakajkukusïrempti, na uéjki xáni k'érati ambe xarhatakuapka;
ka ísï jámani úkorhexapti eska Diósïri uandari Isaiasï na uandarini jápka: Acha, ¿Ne ka néjtsïni juchari aiangperakuani jakajkucheski? ka ¿Ne ka ne Acheri uinhapekua exeranhaski?
Ka nóksï úsïrempti jakajkuni, jimbokajtu Isaiasï uandaspka:
Pátenharhitaasti, mintsita chuperakuasti; eskaksï no úaka exeni, ka eskaksï no úaka mintsita jinguni kurhanguni, ka nóksï jimbanhentani, ka ji ambakerantaani.
Isaiasï ísï uandaspti jimboka exekuspka t'íntskua ka jimbosï imeri ambe uandapti.
Ka náuejkiksï máru juramutipka, uánekuaksï jakajkukuspti, k'óruksï fariseuechani chérheani no uandantasïrempti jimbokaksï jámapiringa tángorhentskuarhu petanhantani.
Ka jimbokaksï sánderu xénhchaspka eskaksï parhakpeni k'éri ambe arhinhaaka, eska Diósï k'éri arhiani.
Jesusi uinhachaspti uandani: “Ne engarini mintsikajka, nórini jíndenisï mintsïkajti, imanisï mintsïkajti engarini axaka;
ka ne engarini jíndeni exejka, imanisï exejti engarini axaka.
Ji eramarhendekueska, parhakpeni jurhaska eskaksï iámendu ima engajtsïni míntsïkaska nóteru pájpakandu jámaakia.
Enga nema jucheti uandakuechani kurhauajka ka no úraani, ji nómbema arhisïnga, jimbokani no arhianharhikpenisïni juka, p'ímutantpenisïni juka.
Nema engarini no jiókorhejka ka nójtu jiókorheni jucheti uandakuechani, jatsikorhestia ne enga arhinharhikuaka: jucheti uandakua arhinharhikuati parhakpeni k'amarhuni jámani
jimbokani no jucheti jimbosïni uandaka, Táterinisï axati, ka imarini arhisti ambesïni arhijpea ka uandani,
ka ji míteska eska imeri juramukua méntkisï anapu tsípekueska. Ísï jimbo, ambe engani ji uandajka ísï uandasïnga eskarini jucheti Táte na arhirini jaka.”



Páskueri k'uínchekua andamutani, ka Jesusi mítetini eska ixu parhakpeni jurhiata janokuspkia uéjpentani ka Táte jinguni níntani, xénhchaaspti parhakpeni anapuechani engaksï imani chúxapempaka, ka k'amarhuni jamberi xénhchaasti.
Engaksï chúrekueri t'ireni jápka, nóambakiti Júdasï Iskarioteni, Simoni uájpani, p'ikuarhenhetaraspti eska Jesusini intsïnharhitpepiringa,
Jesusi míteparini eska Táte iámendu ambe íntskuspka ka eska ima Diósïni jimbosï júpka ka eska ménderu Diósïni jingunisï níntani jámempka,
jauaraspti jima enga t'ireni jápka, p'iraspti enga t'ájtsïtatini jápka ka takusï ma jóangorheni.
tátsekua urhanirhu ma itsï jatsiraspti ka uénaspti jurhengorheri jémbechani jupandukuani ka imani takusï jimbo kutsundukuantaaspti enga jóangorhetini jápka.
Enga Simoni Pédruni andarherapka; ima arhispti: “Acha, ¿nénajturini t'u jupandukua?
Jesusi arhispti: “Nótkiri kurhanguaka íni engani ji úni jaka: tátsekua sánderuri kurhanguakia.”
Simoni Pédru arhispti: “Nómendurini jupandukuaka.” Jesusi arhispti: “Engakini no jupandukuska nóri jíndeni jinguniuaka.”
Simoni Pédru arhispti: “Acha, ásïrini jinijku jupanduku jiájkani, jupajkutarini ka jupajtsïtajturini
Jesusi arhispti: “Ima enga jikuarini jaka, no uétarhesïndi juparhekorheni, [jupanduntanderkusï uétarhejtia] iámu pímbinhasï jarhasti. Ka chájtsï pímbinharhati jarhaska, enga úka nójtsï iámendu pímbinharhaska.”
Mítetixapti ne enga intsïnharhitpepiringa, jimbosï uandapti: “Nójtsï iámendu pímbinharhaska.”
Enga na k'amarapka jupandukuani, xukuparhantaspti, ménderu uaxakantaspti jima enga t'ireni jápka, ka arhiaspti: “¿Kurhanguskijtsï ambeksïnisï úche?
Chájtsïni arhisïnga “Jurhentpiri” arhini, ka “Acha” arhini, ka sésijtsï arhisïnga jimbokani jindeska.
Nájkirukani ji Acheka ka Jurhentpirini jupandukuskaksïni, chájtujtsï jatsiska jupandukperani.
Jimbokaksïni ji uénaxaka exerani, ka eskajtsï chájtu ísï jámaaka eskaksïni ji na kámaka.
“Sésesi jimbomenduksïni arhixaka: jántspiri no sánderu ambesti eska ánchetpiri jémba, ka ánchperata úrijtu no sánderu k'éristi eska ima enga axaka.
“Isïjtsï mítetinia, sési ambejtsï íntsïnhaaka engajtsï ísï jámaska.
No iámendu cha jimbosïni arhini jaka; ji míteaska engani erakuakia; enga úka úkorhenisï úkorheati enga Karakata jaka: Ima enga jíndeni jinguni t'ireni jaka t'auarhekuekaxatirinia.
“Méntkuksïni arhixaka, enga nótki úkorheni jaka, ka jiájkani enga na ísï úkorheakia jakajkuakajtsï eskani Jíska.
Sésesi jimbomenduksïni arhixaka: ne enga jiókorheska imani engani ji axaka jíndenirini jiókorhexati, ka ne engarini jíndeni jiókorheska, jiókorhexati Imani engarini axaka.”
Enga na ísï uandapka, Jesusi uandanheaspti ka uandantaspti: “Sésesi jimbomenduksïni arhixaka eskarini cha ma isï intsïnharhitpeaka.”
Jurhengorherichaksï ísku erajperaspti, ka nóksï jánhaskasïrempti nénisï arhini jápi.
Jurhengorheri ma, enga Jesusi sánderu xénhchempka, Jesusini píretini uaxakatixapti.
Ka Simoni Pédru nínharhikuspti ka arhini: “Kurhamarhe nénisï arhini jaki.”
Ima Jesusini andanharhikueratini kurhamarhespti: “Acha, ¿néua?
Jesusi arhispti: “Imeuati ne engani kurhinda kuakarhutakata íntskuska.” Ka enga na atarhutapka, Júdasï Iskariote Simoni uájpani íntskuspti.
Ka enga ima ápka Satanasi incharhespti. Jesusi arhispti: “Sóntku u ambe engari úkuekani jaka.”
Ka nónema enga xáni jima t'ireni jápka kurhanguspti andisï ísï arhini jápi.
Ka jimboka Júdasï tumina patsaripka, máruksï eratsesïrempti eska Jesusi arhikuekaxamempka: “Kókuani pia enga k'uínchekuarhu úrakua kueratani jaka”, o eska no jatsikorherichani sáni ambe íntsaapiringa
Enga na ápkia enga intsïnhapka, uéntapaspti. Ka chúrekuesptia.
Enga Júdasi na uérapka, Jesusi uandaspti: –Iásïstia enga Acha Uájpa k'érikuarhu péranhaka ka Diósï Imeri jimbo k'éri ambe arhinhasti.
Enga Diósï Ima jimbo k'érikuarhu péranhaka, Diósïjtu k'érikuarhu péraati imani, ka sóntkusï k'érikuarhu pérani jámtia
“Jucheti uátsïticha, sánderkusïni cha jinguni jauakia. Chájtsïni jirinhantaaka, ka májkueni eskani judiouechani na arhiaka, eska jima engani ji nirani jámka, chájtsï no úaka nirani, ka chánksïntuksïni májkueni arhixaka.
Jimbanhe juramukua máksïni jurajkuchexaka: eskajtsï xénchperaaka. Májkueni eskaksïni ji na xénchkaka, chájtu májkueni xénchpera je.
Ísï jámantsï mítperaaka eskajtsï jucheti jurhengorheriska ekajtsï xénchperaska.”
Simoni Pédru arhispti: –Tata, ¿Andi naniri niraxamki? Jesusi arhispti: –Iásïrini no úaka chúxapani jima engani ji nirani jámka; tátsekuarini chúxapaakia.
Pédru arhispti: –¿Andikinisï iásï no ua chúxapani? ¡Ji t'úngeni jimbo jamberini uarhiaka enga ísï k'uaniska!
Jesusi arhispti: –¿Ambe, t'u uarhia jíndeni jimbo? Sésesi jimbomendukini arhixaka: t'arhechu nótki jamberi uerani jauati, engarini t'u t'uíni tanimu xanharhi no míteni uandaakia.



“Ásï uandanhea je, Ekajtsï Diósïni mintsikajka jíndentujtsïni mintsika je.
Jucheti Táteo kánekua ambandesti; enga no ísïpiringa, nóksïni aiangupiringa eskaksïni ambantskaracheni niraxamka.
Ka engani na niaraakia ka engaksïni na ambantskaracheakia, junguaka ka pákorheakaksïni, eskajtsï chájtu jima jauaka nani engani ji jauaka.
Ka jima engani ji nirani jámka chájtsï míteskia xanharini.”
Tomasi arhispti: –Tata, nóchi míteska naniri niraxamki, ¿Nénasïni jucha miiuntskaia?”
Jesusi arhispti: –Ji xanhariska, ka imeska enga ísïka, ka tsípekueska. Nónema andarhentasïndi táteni enga no jíndeni jimboejka.
Engajtsïni jíndeni mítepiringa, Tátentujtsï mítepiringa; iásï uératintsï míteskia jimbokajtsï xéxaka.
Felipe arhispti: –Tata, Tátentku engajtsïni exeraska, nóteruchi ambe ma uandaaka.
Ka Jesusi arhispti: –Felipe, xáni iónistia engani cha jinguni jámaka ka ¿nótkirini mítesïnki? Jimboka ne engarini jíndeni exerika, Tátentu exeristia; ¿Andirisï útasï uandajki eskaksïni Táteni exeraaka?
¿Nóri jakajkusïni eskani ji Táte jinguniska ka eska Táte jíndeni jinguniska? engani xáni ambe uandajka, no p'itsïkorhesïnga uandani; Táte enga jíndeni jinguni jaka imasï mámaru sési ambe újti.
Jakajkuchejtsïni eskani ji Táte jinguniska, ka eska Táte jíndeni jinguni jarhaska. Sikera imani jimbo jakajku je engani xáni ambe úka.
Ísïmenduesti engaksïni arhini jaka: ne engarini mintsïkaska, imajtu imani ambe úati engani ji újka, ka sánderu k'érati ambeteru úati jimbokani ji tátenisïni andarhentani jámka.
Ka ji úaka iámendu ambe engajtsï jucheti jimbo kurhajkorheaka, ka eska ísï jámani Uájpani jimbo Táte k'éri ambe arhinhaaka.
Engajtsïni jucheti jakangurhikua jimbo kurhacheska ambe ma, ji iámu ambe úaka.
“Ekajtsïni xénhchajka, jucheti juramukuantsï kurhandirakuaka;
ka ji Táteni Espiritu Sántuni kurhakuaka, enga méntkisï cha jinguni jauaka,
Espiritu engamendu ísïka, imani engaksï parhakpeni anapuecha no újka p'irani jimbokaksï no exesïnga ka nójtuksï mítesti. Ka chájtsï míteska, jimboka cha jinguni irekaxaka.
“Nóksïni uerandi jupindi pakataaka: k'uanhatseaka chánksïni jinguni.
Nóteru ióni jimbojtsïni parhakpeni anapuecha nóteru exeatia, ka chájtsïni k'óru exeaka, jimbokani ji tsípiti jarhaska ka chájtujtsï tsípekua jatsiaka.
Ima jurhiatekuajtsï jánhaskaaka eskani ji jucheti Táteni jinguni májkueska ka eskajtsï chájtu jíndeni jinguni májkueska ka jíjtuni chánksïni jinguni májkueska.
Imarinisï xénhchajti enga jucheti juramukuechani míteajka ka kurhandirakuani; ka ne engarini xénhchaska, jucheti tátejtu xénhchaati; ka jíjtuni xénhchaaka ka xarhakuaka.
Ka Júdasï (máteru Júdasï, no iskariote) arhispti: –¿Andijtsïnisï juchantsïni xárhacheaia ka nóri máteru nemechani xarhakuani?
Jesusi arhintaspti: “Ekarini nema xénhchka, kurhandirakuati jucheti uandakuani, ka jucheti Táte xénchaati ka jucha andarheraka, ka ima jingunichi irekaaka.
Ima engarini no xénhchajka no kurhandirakusïndi jucheti undakuechani. Ka íni uadakua engajtsï kurhani jaka no juchetisti, jucheti Táteristi, ima engarini axaka.
Ísïksïni arhixaka engani útasï chánksïni jinguni jaka.
K'óru Espiritu Sántu, enga sési arhijpentajka, ka enga Táte, jucheti jimbo axaaka, iámu ambeksïni exeraati ka imani ambeksïni miátantaati engaksïni ji xáni arhikia.
Sési jakuaksïni jurajkuchexaka; jucheti sési jakuaksïni jurajkuchexaka. Nóksïni xásï sési jakuasï íntskuni jaka eska parhakpeni anapuecha na jásï sési jakua íntspejka. Ásï uandanhea je ka ásï jáma je chénheni.
Kurhariskajtsï engani ji uandaka: “Níntaaka ka junguaaka chánksïni jinguni.” Ekajtsïni xénhchapiringa, chájtsï tsípepiringa engani Táte jinguni níntapiringa, jimboka Táte jíndeni jinguni sánderu k'ériska.
Ka ínksïni ambe méntku arhixaka enga nótki úkorheni jaka, ka eskajtsï jakajkuaka enga na ísï úkorheakia.
Chánksïni jinguni xántkuni uandaxeakia, jimboka íni parhakpeni anapu Irecha janoxakaia. Ima jíndeni jinguni nóma ambe uinhapekua kámsïndi;
mítenhe k'óru eskani ji Táteni xénhchasïnga ka eskani imani ambe úsïnga eskarini Táte na juramucheka. Jauara je. Juia je ixu kéndikuni.



Ji ambakiti úbeska, ka jucheti Táte úba jatsikutisti.
Enga ma ísï axajtata uba no jukarhukurhajka, ima kachundikusïndi, ka iámendu imechani engaksï uba jukarhukurhajka, Ima ambarhutantasïndi, eska sánderu sési jukarhukurhaaka.
Chájtsï pímbinhasï jarhaskia jimbokaksïni chánksïni Uandakuani aianguskia.
Jíndeni jinguni ja je, eskani ji na cha jinguni jaka. Ísï eska na axajtata ma enga ch'auarhutini jarhajka no újka jandiójku ambe ma jukarhukurhani; chájtujtsï no úaka sési ambe íntspentani engajtsï no jíndeni jinguni jarhaska.
Jísïni ísïka eska úberi tepakua ka chájtsï jucheti axajtateska. Ne enga jíndeni jinguni jarhajka ka ji imani jingunini jarhani, ima kánekua ambe íntspeni jarhasïndi; jimbokajtsïni jíndeni jarharetini nómbema úaka úni.
Enga nema no jíndeni jinguni jaka, axajtateni k'uanikunhaati ka enga na k'arhiakia, tánanhantati ka kurhinhantani.
“Ekajtsï cha méntkisï jíndeni jinguni jarhaska, ka nójtsï jurajkuni engaksïni xáni ambe jurhendaka, kurhajkorhe je ambe engajtsï xáni uéjka ka intsïnhaakajtsï.
Jucheti Táteri k'érikua jimini xárharasïndi engajtsï kánekua ánchekorheta xarhataaka, ka jucheti jurhengorheriuakajtsï.
Eskarini Táte na xénhchaka, jíjtuksïni chánksïni xáni xénhchasïnga; ásï kéndikuku je jucheti xénhchperatani.
Ekajtsïni jucheti juramukuechani kurhandiracheska, jíksïni xénhchani jauaka, májkueni eskarini jucheti Táteni na xénhchani jaka jimbokani ji kurhandirakuska.
“Ísïksïni arhixaka eskajtsï indeni kurharini chájtu májkueni tsípeaka, ka eskajtsï ísï jámani iámumendu sési tsípeaka.
Ari jucheti juramukuesti: Eskajtsï xénchperaaka ísï eskaksïni ji na xénchkaka.
Imasï sánderu xénchpejti enga imeri p'íchprichani jimbo tsípekua íntspejka.
Chájtsï jucheti píchpiriska, ekajtsï ísï jámaska eskaksïni na juramucheni jaka.
Nóteruksïni jántspiri arhixakaia, jimboka jántspiri no mítetini jarhasïnga ambe enga ánchetpiri jémba úni jarhajka; chánksïni jucheti p'íchpiri arhisïnga, jimbokaksïni iámendu ambe aianguska engarini jucheti Táte arhika.
Jíndentsïni no cha erakuska, jíksïnisï chánksïni erakuka, ka míndaskaksïni eskajtsï niuaka ka kánekua ánchekorhekata íntspentani, ka eska chári ánchekorhekata ióni marhuauaka; ka ísï jámanksïni jucheti Táte iámu ambe íntskuati engajtsï jíndeni uandaparini kurhakuska.
Juramuchexakaksïni eskajtsï xénhchperaaka.
Ekaksïni parhakpeni anapuecha kurhunhejka, míte je eskajtsïni jíndeni urhetasï kurhunheka.
Ekajtsï cha parhakpeni anapuepiringa, parhakpeni anapuechaksïni xénhchapirindi, eskaksï imajku na xénhchperajka. Eka úka, chájtsï nóteru parhakpeni anapueskia jimbokaksïni ji erakutini p'íjpantaska, jimboksïnisï parhakpeni anapuecha kurhunhejti.
Mía je engaksïni arhika: Jántspiri no sánderu ambesïndi eska ánchetpiri jémba.’ Engajtsïni jíndeni atani kámaka, chánksïntuksïni atani kámaati; ka ekajtsïni jíndeni kurhajchaka, chánksïnijtuksïni kurhajchaati.
Eka úka, jíndeni jimboksïnisï ísï kámaati, jimbokaksï no míteska imani engarini axaka.
Engani ji no jupiringa ka engani no uandaxekuapiringa, nóksï k'amanharhintapirindi; enga úka iásïksï imecheri k'amanharhintskua jimbo nóteru ambe ma úati uandakorheni;
Né engarini jíndeni kurhunhejka, jucheti Tátentu kurhunhesïndi.
Ekani nómbema úpiringa imani ambe engani imechani japari úka, nóksï k'amanharhintapirindi; ka iásïksï exeristia, ka na uéjki isï, jíndeni ka jucheti Tátentsïni kurhunhesïndi.
Eka úka, inde ambe jimboesti eska úkorheaka eska imecheri juramukua na karakata jaka: ‘Ísku jatinijtsïni kurhunhesti.’
Enga uinhaperpentsti na juuakia, engani jucha Táteni jinguni axaaka, Espiritu enga isïkamendu, enga Táteri uéjtateka, ima jucheti ambe uandantaati.
Ka chájtujtsï xárhataaka, jimbokajtsï uénani jámanitki ji jinguni jamaxaka.



Indeni ambeksïni arhixaka eskajtsïni no jámaaka ísku jatini nóteru mintsikani jarhani.
Tángorhentskuarhuecharhujtsï chúnhantaaka. Ka niáraati jurhiata engaksïni jamberi ataaka uandikuni ka eratseatiksï eska Diósïnisï marhuakuni jaka.
Ka ísïksï jámaati jimbokajtsïni Táteni ka jíndeni nótki mítesïnga
Íni ambeksïni arhixaka, uékani eska enga na niáraaka jurhiata ka ísï úkorheni, eskajtsï miántaaka eskaksïni aianguspkia. “Íni ambeksïni no arhixapka jimbokani cha jinguni jámaxapka.
Ka iásï imani jinguni niántaxamka engarini axaka, ka nónemarini sáni kurhamarhesïndi ji nani niraxamki;
jimintsï ménderueni jámsïnga, kánekuajtsï mískorheska engaksïni indeni ambe arhika.
Ka jíksïni imanisï arhini jaka enga ísïka: chári jimbo sánderu sésisti eskani ji níntaaka. Jimboka ekani no níntaska, Espiritu Sántu no juuati chánksïni jinguni jarhani; ka ekani ji niraska, jíksïni axacheaka.
Ka na enga jatini ima juuaka, iámendu parhakpeni anapuechani k'amak'amasï jánhastauati ne enga k'amanharhintstika ka ne enga kaxumbitika ka ne engaksï arhikua jukaka;
imaksïsï k'amanharhintstiti engajtsïni no mintsikajka;
ka jísïni kaxumbitika, engani Táte jinguni nirani jámka, ka nóterujtsïni exeakia;
ka imani engani Diósï arhinharhikukia, íni parhakpeni anapu juramutini, ima k'amanharhiranhantastia.
Uánekua ambeteruksïni arhikuekaxaka, enga úka, iásïjtsï nótki úaka kurhanguni.
Enga Espiritu na juuakia, ima enga ísïka, imaksïni sési iámu ambe jánhastapaati; jimboka no imeri jimbo uandaaka, jimboka imanisï uandaaka enga kurhauaka, ka imaksïni aianguati ambe engateru jurhani jaka.
Imarini k'érikuarhu péraati, jimboka imani ambe uandaaka engani ji arhiaka.
Juchetisti iámu ambe enga Táte xáni jatsika. Jimboksïnisï arhika eskaksïni imani ambe aianguntaaka engani ji arhiaka.
“No ióni jimbojtsïni cha nóteru exeni jauakia, ka no ióni jimbojkujtsïni ménderu exeaka.”
Ka jurhengorheri jémbechaksï kurhamarhperaspti: –¿Ambesï arhikuekajki? Enga arhijka eskachi no ióni jimbo nóteru exeakia, ka eskachi no ióni jimbojku ménderu exentaaka, ka eska Tátjemba jinguni niraxamka.
¿Ambe arhikuekajki enga uandajka ‘no ióni jimbojku’ arhini? nóchi kurhangusïnga ambesï arhikuekani jaki.
Jesusi jánhaskaspti eskaksï kurhamarhekuekaxapka ka arhiaspti: –¿Kurhamarhperaxakijtsï jíksïni andisï arhi eskajtsïni no ióni jimbo nóteru exeakia ka eskajtsïni ménderu no ióni jimbojku exentaaka?
Sésesi jimboksïni arhixaka eskajtsï ueraaka ka eskajtsï p'amondakorheaka, ka parhakpeni anapuechaksï tsípeati. Mískorheakajtsï, enga úka, chári mískorhekua tsípekua úkorhentaati.
Uarhiti nósesi p'ikuarherasïndi enga sapini kángorheni jámkia; ka enga na sapini kángorhejkia, miripakurhisïndi imani enga p'amerani jápka, xáni tsípeni eska parhakpeni sapi ma andajpenuska.
Chájtujtsï iásï nósesi p'ikuarheraxaka, enga úka jíksïni ménderu exentaaka ka chájtsï mintsita jinguni tsípeaka ka chári tsípekuaksïni nónema úati euantani.
“Jiájkantsïni nóteru ambe ma kurhamarheakia. Sésimendu jimboksïnisï arhini jaka: ambe engajtsï Táteni xáni jucheti jimbo kurhakuska, íntskuatiksïni.
Iásï jamberijtsï cha nótki ambe ma jucheti jimbo kurhakuxaka. Kurhajkorhe je ka intsïnhaakajtsï, ka ísï jámantsï k'amak'amasï tsípeaka.
“Iámendu indeni ambeksïni terukutarantskua jimbo aianguska. Ka jurhiata niáraxatiia engaksïni nóteru terukutaratskua jimbo uandaxecheakia; Táteri ambeksïni méntku jurhimbitku aianguaka.
Imani jurhiatekuajtsï jucheti jimbo kurhajkorheaka; ka no arhixaka eskaksïni Táteni ji arhicheaka.
Táteksïnisï xénhchakorhejti jimbokajtsïni cha jíndeni xénhchasïnga ka jimbokajtsï jakajkuska eskani ji Diósï uéjtateska.
Táteni uéakuska ka parhakpeni jurhaska. Ka iásï ménderuni uéjpentaaka Táte jinguni niántani.”
Ka jurhengorheri jémbechaksï arhispti: –Iásï k'óruri jurhimbitku uandaxakaia, ka nóteruri terukutarantskua jimbo undaxakaia.
Kurhanguskachia eskari iámendu ambe míteska ka eskari mítetini jarhasïngia amberisï kurhamarhenhaa náuekiksïni nótki ambe ma kurhamarheni jarhani. Indeni jimboksïni jakajkuchesïnga eskari Diósï uéjtateska.
Jesusi arhiaspti: –¿Mintsikaxakijtsïnia?
Jurhiatachka janostia ka iásïstichkia, engajtsï cha táchantku isï etsajkamaaka ka engajtsïni jandiójku jurarkuaka. Eka úka no jandiójku jarhaska, jimboka Táte jíndeni jinguni jarhaska.
Íni ambeksïni arhixaka eskajtsï úaka jíndeni jinguni sési p'ikuarherantani. Parhakpentsï kómu nitamaaka. Eka úka uinhapekorhentsï je: ji andaskia parhakpeni anapu uinhapekuani.



Enga na ísï ambe uandapka, Jesusi erancheparini uandaspti: “Táte iásïstichkia; chéti Uatsïtini k'érikuarhu péra, eskakini ísï jámani indejtu túngeni k'érikarhu péraaka.
Ka májkueni eskari na juramukua íntskuka iámendu parhakpeni anapuechani jinguni, jiáreta eskajtu úaka intsaani méntku isï anapu irekua imechani engari t'u íntsaaka.
Indesï méntkisï anapu irekueti: eskaksïni t'úngeni míteaka, májku Diósïni engamendu ísïka, ka Jesukristuni engari axaka.
“Parhakpenirhukini ji k'érikuarhu péraska, imani ambe úparini engarini t'u axaka úrani.
Ka iásï, Táte, t'úrini k'érikuarhu péria, chéti ma akandani eskani jiántki uératini na sési jápka enga parhakpeni nótki jamberi jarhempka.
“Parhakpeni anapuechani xéraaska na engari jáxeka, imechani engarini t'u íntsaaka. Chétisptiksï ka t'úrini íntsaaska; ka chéti Uandakuanksï kurhandirasti.
Iásïksï mítetixatiia eska chéti uéjtateska iámu ambe engarini xáni íntskuka;
jimboka uandakua engarini t'u arhiaka imechani arhiantaaska ka imaksï jiókorhesti ka jánhaskastiksïa eskani sési jimbo t'úngeni uéjtateska, ka jakajkustiksï eskarini t'u axaska.
Imechani jimbo kómarhaxaka; no parhakpeni anapuechanisïni kómarhijpekuani jaka, imechantku engarini t'u íntsaaka, jimbokaksï chétiska;
ka iámendu juchetichaksï chétisti ka iámendu chétichaksï juchetisti; ka indecheri úkuechani jimbo ji k'érikuarhu péranhaska.
“Ji nóteruni parhakpeni jarhaskia, enga úka indeksï parhakpeni jámaxati, ka ji t'úngeni jinguni k'uanhatsentaxaka. Táte engari auandarhu jaka, chéti jimbo patsakorhea imechani engarini íntsaaka, eskaksï májkueni márku jauaka eskachi jucha na jaka.
Jiájkani engani ji imechani jinguni jámani jápka, ji chéti jimbo eranguasïrempka imechani engarini t'u íntsaapka. Eranguaska ka nóma tsînchekorhesti, imajku enga tsînchekorhekata japkia, ka eska ísï úkorhepiringa eska na karakata jaka.
“Ka iásï t'u jinguni k'uanhatsentaxaka, ka parhakpeni uératini uandaxaka eskaksï indejtu iámu tsípeaka eskani ji na tsípejka.
Ji chéti Uandakua aianguaska, ka parhakpeni anapuechaksï kurhunhesïndi imani uandakuechani, jimbokaksï ima uandakuecha no parhakpeni anapueska, májkueni eskani jíjtuni na no parhakpeni anapueka.
Nókini arhixaka eskari parhakpeni p'íjpantauaka, sánderu sánikini arhixaka eskari Nóambakitini kénditakuauaka.
Indeksï no parhakpeni anapuesti, májkueni eskani ji na no parhakpeni anapueka.
Chéti uandakua jimbo míngorheantsï; jimboka chéti uandakua ísïska.
Eskarini t'u jíndeni na parhakpeni axaka, jíjtuni májkueni parhakpeni axaaska.
Ka imechani jimbo jíjtuni t'úngeni aiakorhentaxaka, eskaksï ísï jámani imajtu kaxumbentaaka imani jimbo enga ísïka.
No indechani jimbojkusïni kómarhani jaka, imechantuni arhijpekuaxaka engaksï imechani kurhauarini jíndeni míntsikaaka.
Eskaksï iámendu ima no jurajkperaaka. Májkueni eskachi jucha na no jurhajperajka, eskaksï imajtu májku ambeuaka juchantsïni jinguni, ka eska parhakpeni anapuecha jakajkuaka eskarini t'u axaska.
Ji imani k'érikua íntsaaska engarini t'u íntskuka, eskaksï imajtu ísï májkueuaka eskachi jucha na májkueka:
ji imechani jinguni ka t'u jíndeni jinguni, eskaksï k'amak'amasï májkueuaka, ka eska parhakpeni mítenhaaka eskarini t'u axaska ka eskari májkueni xénhchaaska eskarini jíndeni na xénchaka.
“Táte, imecha engarini t'u íntsaaka, uéksïnga eskaksï imajtu jima jauaka engani ji jauaka, eskaksï exembeaka jucheti k'érikuani engarini t'u íntskuka, jimbokarini t'uíni xénchasïrempkia enga parhakpeni jamberi nótki jápka.
Táte terujkani anhaxurhiri, parhakpeni anapuechaksïni nótki mítesïndi, k'óru jíkini míteska ka indeksï mítestia eskarini t'u axaska.
Ji mítetaraaska ka mítetarauakateruni néskiri, eskaksï ísï jámani indejtu májkueni xénhchperaka eskarini t'u na xénhchaka jíndeni, ka eskani jíjtuni imechani jinguni jauaka.”



Enga na indeni ambe uandapkia, Jesusi imeri jurhengorherichani jingunksï iurhekua Sedronini parhimespti, ka jurhengorheri jémbecha jingunksï echerirhu ma inchaakuspti enga jima jápka.
Ka Júdasïjtu, ima enga intsïnharhitpeka, miuspti jima, jimboka Jesusi jurhengorheri jémbechani jinguni mémechani uéntaspka jima tángorheni.
Júdasï jimajku niáraspti p'urhejkutichani jinguni, engaksï tátecheri urhejtsïkuticha ka fariseouecha axaapka, erajkutarakuechani jupiarini ka k'ueramu étskutini ka atajpetarakua jupikatini.
Ka Jesusi, jimboka mítetixapka ambe enga xáni úkorhenchapiringa, kúmaaspti ka kurhamarheani: –¿Néntsï uéksïni?
Imaksï arhispti: –Jesusini Nasareti anapuni Jesusi arhiaspti: –Jíska. Júdasïjtu, ima enga intsïnharhitpeka, imecha jinguni jámaxaptia.
Enga Jesusi arhiapka: “Jíska” tatsepani ísïksï niraspti ka kuarhatserasptiksï.
Ka ménderu uéntaspti kurhamarheani: –¿Nénijtsï jirinhantaxamki? Ka imaksï ménderu uandani: –Jesusini enga Nasareti anapueka.
Jesusi arhiaspti ménderu: –Arhiskaksïnia eskani jíska. Ísï jimbo ekajtsïni jíndeni juka p'irani, indechani jurajkua je eskaksï níntaaka.
Ísï úkorhespti jimboka ima uándaspka: “Eskarini xáni íntsaaka, nóma tsîtaska.”
Jimajku Simoni Pédru tiámu atajpetarakua p'íjpaarhaspti ka táteri jántspirini t'irerkandani anapu kutsïkua kachujpandikuni. Ima jántspiri Málko arhinhasïrempti.
Jesusi Pédruni arhispti: –Patsantsï tiámu atajpetarakuani. ¿Andi no itsïmaa imani engarini Táte intskuka?
Ka p'urhejkutichaksï imecheri juramuti jinguni márkuksï tiosïo kuárichani jinguni, Jesusiniksï jupikaspti ka jójkusptiksï.
Ka urhetaksï Anasio páspti, jimboka ima Kaifasiri tarhampirispka, enga ima uéxurhini k'éri táteni jápka.
Ima Caifasïsï arhiapti judiouechani eska sánderu sésispka eska ma ireteri jimbo ma k'uiripujku uarhipiringa.
Simoni Pédru ka máteru jurhengorheri, Jesusinksï chúxapaxapti. Imani máteru jurhengorherini, k'éri táta mítespti, ka Jesusi jinguni k'éri táto ekuarhu jamberi inchaspti,
ka Pédru uérakua jamukutini pakaraspti. Ima enga mítekatepka, uéraspti ka arhini nanakani enga incharpeni jápka eska jiáretapiringa Pédruni inchani, ka incharaspti.
Ima nanaka enga incharpeni jápka Pédruni ahispti: –¿Andi no t'u ima tatachiri jurhengorheri méski? Ka Pédru uandani: –Nómbe.
Jántspiricha ka tiósïo kuárichaksï kurhikaspti jimboka kánekua ts'irakorhexapka, Pédrujtu imecha jinguni jurhentaxapti.
Tátecheri urhejtsïkuri Jesusini jurhengorheri jémbecheri ambe kurhamarhespti, kájtu kurhamarhespti ima ambesï jurhentpeni jápi.
Jesusi arhispti: –Ji k'amak'amasï ka iámenduechani japarini uandaska; méntkisï k'umanchekua tángorhentskuarhu ka tiósïo jurhentpeska, jima engaksï iámendu judiouecha tángorhentajka, ka nómbema táparhakuni uandaska.
¿Andirinisï jíndeni kurhamarhejki? Imechani kurhamarhea engajtsïni kurhajchaka engani arhiaka; imaksï mítesti ji ambe engani uandaka.
K'amaraspti ísï uandani ka tiósïo kuári ma enga jima jápka Jesusini páksanharhikuspti arhiparini: –¿Andirisï tátecheri urhejtsïkurini ísï mókukujki?
Jesusi uandaspti: –Engani ambe ma nósesi uandaka, aiangpe ambe nósesi uandaski; ka ekani sési arhika, ¿andirinisï atajki?
Tátsekua Anasi Jesusini jójkutini Kaifasini axakuspti, imani enga k'éri tátepka.
Enga jiniani ísï úkorheni jápka, Pédru anhandetini jurhentaxapti, ka arhisptiksï: –¿Andi no t'u inderi jurhengorheri méski? Pédru no jiókorhespti uandaparini: –Ji nómbe.
Tátsekua ménderu tátecheri jántspiri ma, ima enga imani jinguni márkuepka enga Pédru kachundikupka, kurhamarhespti: –¿Andi nókini t'úngenisï jini uéramani inde jinguni exe?
Pédru ménderu uéntaspti no jiókorheni, ka t'arhechu jiánimendu ueraspti.
Jesusinksï Kaifasio uératini juramukuarhu páspti. Erandemanisptia. Judiouechaksï no inchaspti juramukuarhu, nóksïnha járhani ka tátsekuaksïnha no úni k'uínchekua páskueri t'ireni.
Pilatu uéraspti jima engaksï ima jápka ka arhiaspti: –¿Íni achetintsï ambe arhiparhatasïnki?
Imaksï uandaspti: –Enga no nósesi ambe úripiringa, nóksïni juáchepiringa.
Pilatu arhiaspti: –Pántsï je ka cha arhinharhiku je néna enga chári juramukua arhijka. Judiouechaksï ménderu uandaspti: –Jucha judiouecha no sésekua jatsiska némani uándikuni.
Ka ísï jámani úkorhespti eska Jesusi na uandarini jápka néna enga uarhipiringa.
Pilatu juramukuarhu inchantaspti ka Jesusini uandajpaspti ka kurhamarheni: –¿Jeteru t'u judiouecheri irecheski?
Jesusi arhispti: –Chéti jimborinisï ísï kurhamarheni jaki, o jimbokakini máteru nema aianguska
Pilatu arhispti: –¿Andi ji judioueski? Chéti ireta ka tátecheri urhejtsïkurichaksïnisï t'úngeni jíndeni intsïnharhitati. ¿Amberi niátaski andi?
Jesusi arhispti: –Jucheti irechekua no ixu parhakpeni anapuesti. Eka ambe jucheti irechekua ixu parhakpeni anapuepiringa, jucheti ireta uarhipepirindia eskani no judiouechani intsïnharhitpenhapiringa: enga úka, jucheti irechekua no ixu anapuesti.
Ka Pilatu jiájkani k'óru kurhamarhespti: –¿Ka ísï jámaniri irecheskia? Jesusi arhispti: Jo eskari na uandaka, Irecheska. Ji indeni únisïni andajpenuka ka indeni únisïni juka íni parhakpeni: eskani xarhataaka ambe enga ísïka. Ne engaksï imani jingunika enga ísïka, kurhajchasïndijtsïni.
Pilatu arhispti: –¿Ka ambesï ísïa? Enga ísï kurhamarhepka, Pilatu ménderu uéraspti judiouechani arhiani: –Ji íni achetini nómbema nósesi xékuntasïnga.
Eka úka, chári p'indekua jimbo, jatsiskaksïni páskua jimbo ma jupikatani jurajkucheni: ¿Uéksïntsï eskaksïni judiouecheri irechani jurajkucheka?
Ménderuksï uéntaspti uinhachani: –¡Imani nómbe! ¡Barrabasini jurajku! Ka jini Barrabasi sïpajkurha mespti.



Pilatu jiákani k'óru Jesusini k'uikirhetarkorhespti.
P'urhejkutichaksï kanakua ma chekamekueri úspti, inchajtsïtasptiksï ka k'uáparhakuaksï charhapiti niájtsï ma jatsikuntaspti,
ka engaksï andarherapka, arhisptiksï: –¡Ie je, judiouecheri irecha! Ka pákspaksanharhikusïremptiksï.
Pilatu ménderu uéraspti ka uandani: –Exe je, petaxaka eskajtsï exekorheaka eskani nómbema k'amanharhitskua xékuntasïnga.
Jesusi ekuarhu uéraspti kanakua chekamekueri ka k'uáparhakua charhapiti niájtsï jukarini. Pilatu arhiaspti: –¡Indeia je, jimintsï jatsiskia achetini!
Engaksï na tátecheri urhejtsïkuricha ka tiosïo kuáricha exepka, uinhachasptiksï: –¡Krúsirhu cháparhata, krúsirhu cháparhata! Pilatu arhiaspti: –Pántsï je ka cha krúsirhu cháparhata je, jimbokani ji nómbema nósesi ambe xékuntaska.
Judiouechaksï mókukuspti: –Jucha juramukua karakata ma jatsiska ka imani juramukuarhu arhisïndi eska uarhiaka, jimboka uandasïnga eska Diósï uájpeska.
Enga Pilatu ísï kurhapka, sánderu kánekua chérakorhespti.
Ménderu juramukuarhu inchantaspti ka Jesusini kurhamarheni: –¿T'u nani anapueski andi? Ka Jesusi nómbema kurhakorhespti.
Pilatu arhispti: –¿Náuejkini jíka, nórini kurhachesïni? ¿Nóri míteski eskani ji juramukua jatsiska jurajkunikini, ka eskajtuni juramukua jatsiska krúsirhukuni cháparhatarkorheni?
Jiájkani k'óru Jesusi kurhakorhespti: –Nómbemarini úpiringa juramucheni engari no juramukua auandarhu uératini intsïnhapiringa; ísï jimbo sánderu k'amanharhintasti ima engarini t'úngeni intsïnharhitaka.
Jima uénaspti Pilatu jirinhakuntani néna Jesusini jurajkuni. Enga úpka judiouechaksï uinhachaspti: –¡Engari jurajkuska, nóri Sesariri p'íchpiriska! ne uéjki enga irecha úkorhejka Sesarini ikiatasïndi.
Enga Pilatu ísï kurhapka, Jesusini petaspti ka tsakapueri útatsperakuarhu uaxakani, enga ebreo uandakua jimbo Gabatá arhinhajka.
Ima jurhiatekuespti enga páskueri úratakua ambe tánanhajka, teruxutinisptia. Ka Pilatu judiouechani arhiaspti: –¡Inde je chári irechani!
Ka imaksï uinhachaspti: –¡Kéndita jéta! ¡Krúsirhu cháparhata je! Pilatu arhiaspti: ¿Andi chári irechantsï krúsirhu cháparhataa? Ka tátecheri urhejtsïkurichaksï uandaspti: Sésarijkusï juchaari irecheti.
Ka ísï jámani intsïnharhitantaaspti eska krúsirhu cháparhatanhapiringa. Ka pásptiksïa.
ka Jesusi krúsini pákorhespti jima jamberi enga Uarhiri Éjpu arhinhajka, enga ebreo jimbo Gólgota arhinhajka
ka jimaksï krúsirhu cháparhataspti ka máteruksï tsiami jima imani jinguni cháparhataaspti ma akandachani ka Jesusi terujkani pakaraspti.
Pilatu krúsirhu karhakua karakata ma jatsikutarkorhespti. Karakata arhisïrempti: “Jesusi Nasareti anapu, judiouecheri irecha”
Uánekua judiouechaksï exespti imani karakatani jimboka jima enga Jesusi cháparhatakata jápka iretarhu no iauani ueákumanispka; ka ebreo jimbo karakata jarhaspti, ka latini jimbo ka griegu jimbo.
Tátecheri urhejtsïkurichaksï Pilatuni arhispti: –Ásï kara eska inde ‘judiouechari irecheska’, sándeu sáni kara eska ‘inde uandasïnga eska judiouecheri irecheska’.
Pilatu arhiaspti: Ambe engani karaka, t'uíni karaskia.
Engaksï p'urhejkuticha Jesusini na cháparatapkia, xukuparhakuaksï p'ikuspti, ka t'ápuruksï arhungurhispti. Inchanhekuajtuksï p'íkuspti ka inchanhekua no sïrikuntskatespti, májku anhanhatakua úkatespti.
Jimboksïsï arhijperapti: –Ju je no karukuni, ju je ch'anakua jimbo exeni ne enga pákorheaka. Ka ísï jámani úkorhespti enga Karakata arhijka “Jucheti xukuparhakuaksï arhungurhisti ka ch'anaparinksï pákorhesti jucheti inchanhekua.” Ísïksïsï jámaptia p'urhejkuticha.
Jesusiri amamba ka amamberi jingunekua jémba engajtu Maria arhinhempka, Cleofasï témba, ka Maria Magdalenaksï krúsirhu no iáuantku jarharetixapti.
Enga Jesusi amambani exepka ka eska ima jinguni jarhaspka jurhengorheri enga ima xénhchempka, amambani arhispti: –Nana, jiminiri jatsiskia chéti uatsïtini.
Tátsekua jurhengorheri jémbani arhispti: –Jiminiri jatsikia chéti nándeni. Ka imani jurhiatekua uératini ima jurhengorheri chénjembo páspti irestani.
Tátsekua Jesusi mítetini eska iámu ambe ísï úkorhespkia, ka eska úkorhepiringa eska na karakata jaka, uandaspti: –K'arhichaxaka.
Jima jarhaspti tsúntsu ma kauikua xarhipiti jatarini. Xurhateni jásïksï kupamurhu ma jatsirhutaspti ka pímutasptiksï.
Jesusi arhaspti imani kauikua xarhipitini ka uandani: –Iámu ambe úkorhestia. Ka éjpu t'énhsatatini espirituni íntspentaspti.
Pauandekuarhu páskuexamempti, ka judiouechaksï no uéksïrempti eskaksï uarhiricha sábaduechani krúsicharhu pakarapiringa, jimboka imani sábadu sánderu k'érispka, arhisptiksï Pilatuni eska kuarhandukuapiringa ka eska kénditaapiringia.
P'urhejkutichachkaksï niraspti ka kuarhandukusptiksï imani enga urhetku jápka ka máteruntu isï.
Ka engaksï Jesusini andarherapka ka engaksï exepka eska uarhispkia, nóksï kuarhandukuspti.
Enga úpka ima ma isï p'urhejkuti tiámu atajpetarakua ma jimbo t'anharhenhaspti ka iurhiri ka itsï uéraspti.
Ima enga exeka, imasï uandantati ka enga ima uandantajka jukaparhakuesti, ka ima mítesti eska jurhimbitku uandantaxaka, eskajtsï ísï jámani chájtu jakajkuaka.
Ka iámendu inde ambe ísï úkorhesti, ka eska úkorhepiringa eska na Karakata jaka: “Nóma úni kuarhakumenhaati”
Ka máteru Karakatarhu arhisïndi: “Imaksï erauati imani engaksï t'anharhenhaka.”
Ísï tátsekua enga na ísï úkorhepka, Jose Arimatea anapu enga Jesusiri jurhengorheripka, Pilatuni arhispti sésekua kurhakuni eska jiáretapiringa Jesusini pántani, k'óru sïpatekuarhku jimboka judiouechani chérheasïrempka. Ka Pilatu jiáretaspti. Niraspti ka pántasptia.
Nikodemujtu niraspti, ima enga ma xánhari chúrekua nípka Jesusini uandaxekuni, xunhanda ka tamari jeuetakata páspti enga sáno ma ekuatse témbeni tanimu kílu k'uetsapepka
Jesusinksï késkuntaspti ka takusïksï irhiirhitaspti ka p'untsumitiksï atarhentani, eskaksï judiouecha na p'indeka jatsijperantani.
Jima enga cháparhatanhapka echeri ma jarhaspti, ka jima jarhaspti uarhiri jatsijperantskua jimbanhe ma enga nótki nema pénhantani jápka.
Jimajkuksï péntaspti jimboka jima no iauanispka ka jimboka judiouecheri jimbo sábaduexamempkia.



Maria Magdalena Domingu jimbo k'éri xarhentku niraspti imani uarhiri jatsintskuarhu, nótki erandesïrempti, ka jatsïntskuarhu t'uíni tsakapu nóteru míkorhexaptia.
Uiriapantaspti ka jima niántani engaksï Simoni Pédru jápka ka enga máteru jurhegorheri jápka enga Jesusi xénhchempka, ka arhiaspti: –¡Achanksï jatsintskuarhu petasti, ka nóchi míteska nénaksi páski!
Pédru máteru jurhengorheri jingunksï uérasti, ka uarhiri jatsintskuarhuksï niraspti.
Márkuksï uiriapaxapti, k'óru ima máteru jurhengorheri Pédruni urhekupastia, ka uarhiri jatsintskuarhu urheta niáraspti.
K'utitsespti eranhani ka takusïni jima eranhaspti, k'óru no inchaspti.
Simoni Pédrujtu chúngumaspti niárani, inchanhespti uarhiri jatsintskuarhu ka jima takusï erantskaraspti;
ka takusïntu isï enga irhijtsïtini jápka, támu irhikata jarhani.
Ka jiájkani máteru jurhengorherijtu inchasptia, ima enga urhetku niárapka uarhiri jatsintskuarhu; exespti ka jakajkunia.
Jimbokaksï jiájkani jamberi nótki jánhaskasïrempka eska karakata na arhijka eska Jesusi tsíntapiringa.
Ka jurhengorherichaksï chénjembo níntasptia.
Maria jima pakaraspti uarhiri jatsintskuarhu ka uérakua ueraxapti. Ka ueparini k'utitsespti eranhani,
ka tsimani ánjelichani eranhaaspti, uaxakatinksï jarhani jima enga Jesusi jápka, ma éjpuekuarhu ka ma jantsïrikuarhu.
Ánjelichaksï kurhamarhespti: –Nana, ¿andirisï uerani jaki? Ima arhiaspti: –Jimbokaksï jucheti Achani petaska ka nánindiksï péria.
Enga ísï uandapka, ménderu eraaspti ka Jesusini exeni, anhandetini jarhani, enga úpka no janhaskaspti eska Jesusispka.
Jesusi arhispti: –Nana, ¿andirisï uérani jaki? ¿Néniri jirinhantaxaki? Ima ísï eranhaskaparini eska kuárispka arhispti: –Tata, eka t'u petaka, aiangurini naniri péraski, ji niuaka jirinhantani.
Jesusi arhispti: –¡Maria! Ima p'irhipakurhispti ka ebreo jimbo arhini: –¡Rabuni! (enga “Jurhentpiri” arhikuekajka)
Jesusi arhispti: –Ásïrini p'árhe, jimbokani nótkini karhantasïnga Táte jingunintani. Ka ni sáni jima engaksï jucheti erachicha jaka ka arhiani eskani Jucheti Táte jinguni karhantaaka, enga chári Táteka, jucheti Diósï jinguni ka chári Diósï jinguni.
Maria Magdalena niraspti jurhengorherichani aianguani eska Achani exespka ka eska ima indeni ambe arhispka.
Imani jurhiatekua, domingu xatini engaksï jurhengorhericha minhakorhetini jápka judiouechani chérheani; Jesusi jima teruakuni xarhakuaspti ka arhiaspti: ¡Cha jinguni jaue sési jakua!
Enga na ísï arhiapka, jájki exeraaspti ka arhiaspti eskaksï eranhapiringa. Jurhengorherichaksï tsípespti Achani exentatini.
Ka Jesusi ménderu arhiaspti –¡Cha jinguni jaue sési jakua! Eskarini jíndeni Táte na axaka, jíjtuksïni chánksïni axaxaka.
Ka enga ísï uandapka, p'unijtsïkuaspti ka arhiani: –P'i je Espiritu Sántuni.
Néni enga xáni cha puákuantaska, púamenhantaatiksï; ka ne enganijtsï no puákuantaaska, nóksï púamenhantaati.
Tomasi, enga jurhengorheri mépka, engaksï kuati arhimpka, no jima jarhaspti enga Jesusi niárapka.
Tátsekuaksï máteru jurhengorhericha aianguxapti: –Jucha xéntaska Achani. Ka Tomasi arisï uandaspti: –Ekani no erajkuska jima engaksï parhantsï inchajkurhataka ka ekani no p'ójkuska ka ekani no p'ónhaska; no jakajkuaka.
Iúmu tanimu jurhia tátsekua, jurhengorherichaksï ménderu máteru k'umanchekuarhu tángorhentaspti, ka jiájkani k'óru Tomasi jima jarhasptia. Mikatixaptiksï, ka Jesusi inchaspti ísï, terujkani niárakuaspti ka arisï uandaparini uandajpaani: –Sési jakua cha jinguni jarhasti.
Tátsekua Tomasini arhispti: –P'ójkurini, ka erajkurini; ka júrini p'ónhani, ka ásï jáma no jakajkuni, jakajkuia.
Tomasi jiájkani k'óru uandaspti: –¡Jucheti Acha ka jucheti Diósï!
Jesusi arhispti: –¿Mintsikaxakari jimbokarini xéska? ¡Tsípeksï ima engaksï no xéparini jakakujka!
Jesusi jurhengorherichani uánekua ambeteru xarhatakuaspti engaksï íni karakatarhu no jataka.
Ka íni ambe karanhasti eskajtsï cha jakajkuaka eska Jesusi Krístueska, Diósï Uájpa, ka eskajtsï jakajkutini, imeri jimbo kámaaka tsípekua.



Tátsekua enga na ísï ambe úkorhepkia, Jesusi ménderu jurhengorherichani xarhakuaspti Tiberiasï anapu k'éri japundarhu uanamukuni. Arisï úkorhespti:
Simoni Pédru ka Tomasi ima engaksï kuáti arhimpka, ka Nataneli enga Kana Galilea anapuepka ka Sebedeo uájpecha ka máteruksï tsimani jurhengorherichaksï márku jarhaspti.
Simoni Pédru arhiaspti: –Nipa ji kurucha p'itamani. Imaksï arhispti: –Juchajtuni niuaka Nirasptiksï ka icharhuta k'érirhu máksï jataspti, ka imani chúrekuaksï nóma kurucha úspti p'ímani.
Enga na erandepkia, Jesusi uanamukuni jarhaspti; ka jurhengorherichaksï no jánhaskaspti eska Jesusispka.
Jesusi arhiaspti: –Tumbicha, ¿kámaxakijtsï kurucha? Imaksï arhispti: –Nómbe
Jesusi arhiaspti: –Cheremakua jimini icharhuteri t'irerkandani k'uanima je, jimini jatamesti. Kuanimasptiksï ka nóterksï jámberi úsïremptia antsimantani xáni uani kurucha jatarhuni.
Ima jurhengorheri enga Jesusi xáni xénhchempka Pédruni arhispti: –¡Achesti! Pédru Jukantapaspti xukuparhakua, jimboka patsikjasï jámaxapka, ka k'éri japundarhu k'uanimespti.
Máteruechaksï icharhutani jatapunguaspti cheremakuani kurucha jinguni antsimaparini, jimbokaksï no iauani inchametini jámaxapka, ma ambokuta ísïjkuksï inchametini jámaxapti.
Uémentatintkuksï, exesti eska t'uíni kurucha ma ka kurhinda turhirirhu jatajpetixapkia.
Jesusi arhiaspti: –Jua je máru indeni kuruchechani engajtsï p'itamaka.
Simoni Pédru icharhutarhu karharaspti ka itsïrhu uanamukuni jamberi cheremakuani antsimaspti enga xáni k'érati kuruchecha jukarhuatini jápka, ka iúmu tsimani ekuatse ka témbeni tanimu kuruchesptiksï. Ka náuejki xáni uánepka, cheremakua no karukurhispti.
Jesusi arhiaspti: –Ju je t'ireni. Nóma jurhengorheri tékaasïrempti kurhamarheni ima néspki, jimbokaksï mítespkia eska Achespka.
Tátsekua Jesusi andaparhakueraspti, kurhindani p'íkuspti ka imechani íntsaaspti; ka kuruchantu májkueni kámaspti.
Tanindarhuesptia enga Jesusi jurhengorherichani tsíntatini xarhakuantapkia.
Engaksï na k'amarapkia t'ireni, Jesusi Simoni Pédruni arhispti: –Simoni, Juánu Uájpa, ¿T'úrini sánderu xénhchasïnki eskaksï inde máteruecha? Pédru arhispti: –Jo, Acha, míteskari eskakini xénhchasïnga. Jesusi arhispti: –Sánirini eranguchea karichichani.
Ménderu uéntaspti kurhamarheni: –Simoni, Juánu uájpa, ¿T'úrini xénhchasïnki? Pédru arhispti: –Jo, Acha, mítetixakari eskakini xénhchasïnga. Jesusi arhispti: –Sánirini eranguchea karichichani.
Tánimu úni jámani kurhamarhespti: –Simoni, Juánu uájpa, ¿T'úrini xénhchasïnki? ka jimboka Jesusi tanimu xanhari kurhamarhespkia Pédru xénhchasïrepki, mískorheparini arhispti: –Acha, t'úri iámu mítetixaka; míteskari eskakini xénhchasïnga, Jesusi arhispti: –Sánirini eranguchea karichichani.
Sési jimbokinisï arhini jaka eskari t'u tumbiparini jóangorhekorhentasïrempka, ka nirasïrempkari nani engari t'u uékempka nirani; k'óru engari na t'arhepeakia, iójkurhantaakari ka máteru nemakini jóangorhetantantaati ka nani engari no ninhejchani jauaka jiniksïni páati.
Enga ísï arhini jápka, Jesusi jánhastpexapti néna enga Pédru uarhipiringa ka eska Diósïni imeri uarhikua jimbo k'érikuarhu pérapiringa. Ka arhisptiteru: –¡Chúxapurini!
Enga eraparhapka, Pédru exespti eska tátsepuxapka ima jurhengorheri enga Jesusi xáni xénhchempka, ima enga chúrekua t'irekuarhu ma akandani jakupka ka sánderu kánekua andanharhikuerapka ka enga kurhamarhepka: “Acha, ¿Nékinisï intsïnharhitpea?
Enga Pédru exepka, Jesusini kurhamarhespti: –Acha, ka inde ¿Ambe úkorhenchaia?
Jesusi arhispti –Ekani ji uékaska eska inde jauaka engani jamberi k'uanhatseska, ¿t'u ambeia? T'úrini chúxapa ka xántku.
Jimbosï jakajkuticha jinguni ísï mítekorheni jápti eska ima jurhengorheri no uarhipiringa. Enga úpka Jesusi no arhispti Pédruni eska no uarhipiringa. Sánderu sáni arhispti: “Ekani ji uékaska eska inde jauaka engani jamberini k'uanhatseska, ¿t'u ambeia?”
Indesï jurhengorheri indeni ambe uandantani jati ka enga karantaka, ka jucha míteska eska ísïska.
Jesusi uánekua ambeteru úspti. Enga iámendu ambe karanhantapiringa, eranhaskasïnga eska iámu parhakpeni no jatanhepiringa xáni uáni karakatecha.



¡Áke t'u Teófilu! Máteru jucheti urhetku karakatarhukini karachespka ambe enga Jesusi uénapka úni ka jurhentpeni.
Ka jiájkani jamberi enga auandarhu p'íkunhantaka, ka enga Espiritu Sántu jimbo juramukuapka imeri uandakua párichani enga erantaatini jápka.
Ísï tátsekua enga xáni nósesi kánhapka ka uandikunhani, tsípiti xarhakuantaaspti ka sési exeraaspti eska tsípiti jámaxapka, ka tsimani ekuatse jurhiatekuaksï exentaspti, ka ima Diósïri irechakueri ambe uandaxekuasïrempti.
Jesusi juramukuaspti jurhengorheri jémbechani enga imechani jinguni t'ireni jápka: –Ásï jama je uéakuntani Jerusaleni. Erokorhe je Táteri aiatsperakuani, imani engajtsïni cha jíndeni kurhajchakorheka.
Sési jimbo, Juánu itsï jimbo itsï atajtsïkpesti, ka chájtsï nóteru ióndani Espiritu Sántuni atajtsïkunhaaka.
Ima engaksï Jesusi jinguni jápka, kurhamarhesptiksï: –Tata, ¿iásïri Israeli anapuechani irecheni ma péraakuaua?
Ka Jesusi arhiaspti: –Chájtsï no p'itaranchasïnga míteni ambe jándueua o na játiniua, ambe enga Táte imeri juramukua jimbo juramutini jaka,
k'óru jiájkani engajtsï p'iuaka Espiritu Sántueri uinhapekua, engaksïni andajtsïkueraaka, Jerusaleni ka iápuru Judea ka Samaria ka ma parhakpentsï uandantaaka ambe engajtsï jucheti ambe exeka.
Jesusi íni ambe undarini, auandarhu p'íkunhantaspti imechani jáparini, jánikua ma ónharhikuaspti ka~nóteruksï úsptiia exeni.
Engaksï erancheni jápka, enga Jesusi karhanchentani jápka, ma akandanksï niárakuaspti tsimani acheticha urapiti xukuparhatini,
engaksï arhiapka: –Galilea anapuecha, ¿andijtsïsï ísku pakarera erancheni? Inde Jesusi enga auandarhu p'íkunhantani jáka, májkueni junguaati eskajtsï na eranguntani jaka.
Olibusïrhu juátarhu uératinksï, Jesusiri uandakua páricha Jerusaleni k'uanhatsentaspti, no iauanesti, xántku eska sábadu nájku jiáretperanhempka xanharani.
Ka iretarhu niáratinksï, k'umanchekuarhu iótakuarhuksï karhantaspti, jima engaksï Pédru ka Santiagu jájkorheni jápka, ka ístu Juánu ka Andresï ka Felipe ka Tomasï ka Bartolome ka Mateo ka Santiagu Alfeo uájpa, ka Simoni Selota ka Júdasï; Santiagu uájpa.
Imaksï nanecha máru jinguni méntku tángorhentani jarhasïrempti uandamukukorheni, Maria, Jesusiri amamba jinguni ka erachi jémbecha jinguni.
Imani jurhiatekua ma jimbo, Pédru, erachichani japarini jauarasti ka uandaspti. Ka ima engaksï tángorhetini jápka kuímu ekuatse ísïptiksï:
“Tatecha ka nanecha, k'uanisïrempti eska úkorhepiringa eska karakata na arhijka, enga Espiritu Sántu Dabini jimbo, Júdasïri ambe uandapka. Ima enga urhekupaapka imechani engaksï Jesusini jupikapka.
Júdasï jucha jingunispti ka jucha jinguni ánchekorhesïrempti.
Ima, tumina nósesi andakata jimbo, echeri ma piántaspti, ka tátsekua éjpu urhetatapaspti ka charerani ka sïturhi uéarheraspti.
I ambe Jerusaleni iámu mítekorhespti ka echerinksï jamberi Aseldama jakangurhitaspti, (enga ‘Iurhiri jáakurhakuarhu’ arhikuekajka imecheri uandakua jimbo.)
Nóchka jakajkuticheri pirekuecharhu ísï karakata jarhasti andi: “Chéni jémbo pínandente, ka ásï néma jima ireke.’ Ka eska ‘máteru jupintaaka imeri ánchekorhetani.’
“Sésiuati eska ma engajtsïni~méntkisï pambetakiia, enga Acha Jesusi juchantsïni jinguni jámani jápka;
jiáni uératini enga Juánu itsï atajtsïkpeka, ka enga jamberi ima auandarhu p'íkunhantaka. K'uanisïndi eska ma jucha jinguni jámaaka uandantani eska Jesusi tsíntaska.”
Ka tsimanksï achetichani erauantaaspti: Joseni, engaksï Bársabasï arhimpka ka ístuksï Jústu arhisïrempti, ka Matiasïni.
Ka ísïksï uandamukukorhespti: “Acha, cha engajtsï iámenduechani mintsita mítekuaka, exerajtsïni nákiri i tsimani tatani erakusïnki,
enga jupintaaka uandakua páni, enga Júdasï jurarkuka jiájkani enga k'amanharhintapka, ka enga nika jini enga ima jakuepka.”
Ka engaksï erakuani jápka, Matiasïni niárakueraspti, ka ima témbeni ma Jesusiri uandakua páricha jinguniranhasptia.



Penteskostesïri k'uínchekurhu jimboksï iámenduecha tángorhentatixapti.
Ka mátirku auandarhu uératini nósesi kúspuspti, eska ambe uinhamu tarhiani, ka méntku k'umanchekuarhu xamantskantaspti jima engaksï ima jápka .
Ka katambeni járhati chpíririksï xarharaspti ka etsakurhisptiksï, ka mándani arhisptiksï imechani andajtsïkueraani.
Iámenduechani Espiritu Sántu andajtsïkueraaspti, ka uénasptiksï máteru uandakuechani jimbo uándani, ísï eska Espiritu na uandarauempka.
Ka Jerusalenksï irekaxapti máru judiuecha, kánekua jakajkuticha engaksï iápuru uératini jútipka.
Imani xamanguntskuani kurhanhatini uánekua tángorhenhantaspti, ka ískuksï pakareraspti, jimbokaksï táchani kurhajchakorheaxapka imecheri uandakua jimboksï uandani jarhani.
Ískuksï jarhaspti eratsentani ka uandasïremptiksï: –¿Andi íksï no Galilea anapuecheski engaksï mámaru uandani jaka?
¿Néna jimbochisï kurhangukuani jaki imani uandakuani engachi jucha sapirintki uandajka?
Ixuchi jarhaska Pártosï anapuecha ka Médosï anapuecha ka Elami anapuecha, ka jucha engachi Mesopotamia~irekaka; ka Judea ka Kapadosia ka Pónto ka Ásia,
ka Frígia ka Panfilia ka Ejiptu ka Áfrika ísï, ka Sirene jini sánderu ísï, ka Róma anapuecha engaksï ixu irekani jaka;
máruksï judiouesti ka máruksï judio úkorhentasti. Ka ístuksï ixu jarhasti Kréta anapuecha ka Arabia anapuecha, iámenduechachi kurhajchakorheaxaka engaksï juchari uandakua jimbo, Diósïri k'éri ambekueri ambe uandani jaka.
Iámenduksï ísku pakareratixapti ka mámaru ambeksï eratsexapti ka arhijperasïremptiksï: –¿I ambexamu arhikuekajki?
Ka máteruksï arhinhchaasïrempti: –Íksï kauirixati.
Ka Pédru, jauaraspti máteru témbeni ma Jesusiri uandakua párichani jinguni ka uinhamu uandaspti: “Judiouecha, ka iámendu engajtsï Jerusaleni irekorheka: sési mítetini ja je íni ambe, ka kurhajtsïni je ambe engaksïni arhiaka.
Íksï no~kauirixati eskajtsï cha na eranhaskani jaka, nóchka xarheniski andi.
Ísï ima ambeti enga Diósïri uandari Joeli uandaka:
“ ‘Diósï uandasti: Jiájkani engaksï jurhiatekuechani k'amarhuni jámaaka, jucheti Espirituni k'uiripuni andajtsïteraaka, ka chári uátsïtichaksï Diósïri~ambe uandajtsïkpeaati; chári tumbichaksï jánhaskaati, ka tata k'ératichaksï tsánharhiati;
sési jimbo ji jucheti jántspirichani, ima jurhiatekuechani jimbo Espirituni~andajtsïterauaka ka uandajtsïkujpeatiksï.
K'érati míndechani xarhatauaka auandarhu, ka parhakpeni iurhiri ka chpíri ka kánekua sïraata.
Tata jurhiata pájpakaxeati, ka nana kutsï iurhirkuentaati, enga nótki niárani jauaka Acheri k'éri~jurhiatekua.
Ka ima engaksï Achani kómarhiaka, p'ímutanhantaatiksï.’
“Kurha je íni ambe Israeli anapuecha, engani uandani jámka: Jesusi Nasareti anapu imesti, engaksïni Diósï erakucheka, ka imaksïni Diósïni jimbo, k'éri ambe, ka míndechani ambe xarhatachesti eskajtsï cha na mítetini jáka;
ka indenksï intsïnharhitpesti ísï eska na eratsekata jápka, eska Diósï na eratsetini jápka; ka uandikutarkorheskajtsï cháparhatarkorheparini nóambarhati k'uiripu jimbo.
Ka Diósï tsítantasti, ka kénditakusti uarhikueri p'amekuani, jimboka uarhikua no úpiringa andani.
Jimboka irecha Dabi,~Jesusini arhikuekani uandasti: ‘Ji exeni jarhasïnga eskarini jucheti~Acha urhechepasïnga, jimbokarini jurhijkandani pámbexaka, ka nómbemarini úati andani.
Jimbosï jucheti mintsita tsípejti, ka andanhentasïnga pirekuni, ka ji kánekua mintsikaparini irekaaka,
jimbokari no uarhiricha jinguni~jurajkuaka,~ ka no jurajkuati~eska~chéti erakukata téretseaka.
Xéraaskarini xanharichani enga sési irestpejka, ka ji kánekua tsípeaka engakini exeni jauaka.’
“Tatecha ka nanecha, jurajkuksïni jurhimbitku arhini, eska irecha Dabi uarhiska ka jatsinhantasti, ka jima enga jántaka, útasteru jima jarhasti.
Enga ima Diósïri uandarini jápka, mítetixapti eska Diósï aiakutixapka sïrukua jémbani ma irechetarani,
sési eranguntatini, Dabi, Krístueri tsíntskueri ambesï uandapti, eska~Jesusi no uarhikuarhu pakarapiringa ka eska no téretsepiringa.
Ka Diósï Jesusini tsítantasti, ka indeni ambe jucha exekorheska.
Enga Diósï Jesusini p'íkuntapka, t'irejkandani pérasti, ka ima p'irasti Espiritu Sántuni enga Tátjemba íntskupka ka Jesusijtsïni juchantsïni andajtsïterasti, indesti engajtsï exeni jaka ka kurhani jaka.
No Dabisï kénchentati, nóchka ima ísï uandaspki andi: ‘Acha Diósï arhisti jucheti Achani, jurhijkandarini uaxakachetini ja,
ekakini jamberi jatandutauaka imechani engaksïni~kurhunhejka,.’
“Mítetini jaueksï Israeli anapuecha, eska Jesusini engajtsï cháparhataka, Diósï újchakurasti ka Acha ústi.”
Ísï kurharinksï kánekua jáarhaspti ka Pédrunksï ka máteru Jesusiri uandakua párichanksï arhiaspti: –Tatecha, ¿jucha nena jámaa?
Ka Pédru arhiaspti: –Móantsï je ka Jesukristuni jimbo itsï atajtsï je, ka k'amanharhintskuechantsï púamenhantaaka, ka Espiritu Sántuntsï p'iuaka.
Jimboka i, ima aiatsperakueska engajtsï cha ka chári uátsïticha ka iámendu engaksï iauani anapuecha aiamenhaka. Arhikuekasïndi, eska imecheriska enga juchari Acha Diósï uékaaka ioarhiani.
Pédru ini ambe ka uánekua ambeteru arhiaspti ka útasteru arhiaspti: –¡Ásteru nósesi ireke~jeia!
Ka ima engaksï uandakuani kurhanguntapka, itsï atajtsïkunhasptiksï ka ima jurhiatekuaksï tanimu míli isï jakajkuticha jingunisptia.
Ka Jesusiri uandakua páricheri jurhentperakuanksï sési marhuatasïrempti, ka iámenduechaksï márku marhuataxapti ambe, t'ireni jámani ka uandamukukorheni jámani.
Iámenduechaksï ísku pákareratixapti, ka Jesusiri uandakua párichaksï uánekua míndechani ka k'éri ambeksï úsïrempti.
Ka ima engaksï jakajkupka májkuksï úkorhentatixapti, ka iámeduechaksï jatsikorhekua ambe márku marhuatasïrempti;
ambe engaksï xáni kángorhempka, atarantasïremptiksï ka ísïksï arhukuntasïrempti eskaksï nájku ambe uéntarhinchani jápiringa.
Mándani pauanksï tiósïo tángorhentasïrempti, ka k'umanchekuarhuecharhuksï kurhinda márku ústasïrempti, ka márkuksï t'iresïrempti tsípekua jinguni ka sési jásï mintsita jinguni.
Diósïnksï k'éri ambe arhiparini, ka iámenduechaksï sési erauasïrempti. Ka Acha mándani pauani uáneraaxapti imechani engaksï p'ímutantskorhepiringa.



Ma xanhariksï tanimu atakuarhu ísï, Pédru Juánu jinguniksï k'éri tiósïo karhamaxapti uandamukukorheni.
Ka jima járhaspti acheti ma enga rengejtempka jimboka ísï andajpenuspka, ka mándani pauanksï k'éri tiósïo jamukutini pásïrempti, jima enga kasïpiti arhinhajka, ka eska ima jima tumima kurhakuaapiringa imechani engaksï tiósïo inchempka.
Enga acheti xépka Pédruni ka Juánuni engaksï tiósïo inchani jápka, kómu arhiaspti eskaksï tumina sáni íntskupiringa.
Pédru Juánu jingunksï éskuarhu eratespti ka arhispti: –Eratejtsïni.
Ka ima ísku jarhasti erateani ka ísï eratsexapti eskaksï ambe intsïmbepiringa.
K'óru Pédru arhispti: –No sáni kámasïnga tumina, ambe engani ji kámani jaka, imankini íntskuaka: Jesukristu Nasareti anapueri jakangurhikua jimbo, jauara ka xanhara.
Ka t'irejkandani jupijkuspti ka jauataspti ka ima jimajku uinhaptarhantaspti ka uinhapendurhantaspti;
ka jauajpatsespti ka imechani jinguni k'éri tiósïo inchaspti xanharaparini ka tsánguaraparini ka Diósïni k'éri ambe arhiparini.
Iámendu iretarhu anapuechaksï exespti enga xanharani jápka, ka enga Diósïni k'éri ambe arhini jápka.
Ka mítentasptiksï eska imasï tiósïo~uaxamukuempka enga kasïpiti arhinhajka, ka ísku pakareranhaspti ka chérakorhenhaspti imani ambe jimbo enga úkorhepka.
Ka ima acheti enga ambakentapka, Pédruni ka Juánuni no jurajkuaspti, ka k'uiripu~ísku pakareraspti ka uiriasptiksï jima enga Salomoniri jájchukurini arhinhajka.
Ka Pédru ísï exearini arhiaspti: “Tatecha ka nanecha Israeli anapuecha, ¿andijtsïsï ísku pakarerajki?~¿Andijtsïnisï ísku pakarajki exeni? Enajkini ambe jucha juchari uinhapekua o juchari p'amojperakua jimbo íni achetini ambakerantsï.
Abraaniri Diósï ka Isakiri ka Jakobueri, ima engajtu juchari tua anapuecheri Diósïka, jántspiri jémba Jesusini k'éri ambe ústi; imani engajtsï cha intsïnharhitpeka ka Pilatuni jáparinijtsï no jiókorheni enga ima jurajkukuekani jápka.
Chájtsï no jiójkorheska imani enga Sántueka ka sési jásï k'uiripueni, ka uandikpitintsï ma jurajkutarkorheska.
Ka uándikuskajtsï imani k'érini enga tsípekua íntspejka, k'óru Diósï tsítantasti, jucha xékorheska.
I acheti engajtsï cha xéni jáka ka engajtsï mínharhikuka, ambakentasti Jesusiri jakangurhiakuani jakajkutini; chájtsï íni achetini míteska ka xékorhexakajtsï. Ambakentastia ima jakajkukua jimbo engajtsïni Jesusi íntskuka.
“Tatecha ka nanecha, ji mítetixaka eskajtsï cha ka ima engaksïni chánksïni k'érichejka no mítetini nósesi úska.
K'óru Diósï úxati ambe enga imeri uandarichani jimbo aiatspetini jápka: eska imeri Krístu uarhipiringa.
Ísï jimbo, móantsï je ka kuanhatsentsï je Diósïni jinguni ka k'amanharhintskuechantsï nóteru míamenhani jauakia [ka eska ísï Acheri jurhiatekua niáraaka enga ima mintsitechani karhuantspeantauaka.]
Ka Diósïksïni Jesukristuni axacheati eskajtsï na aiangukata jaka.
K'uanisïndi eska Jesukristu auandarhu jauaka ima jurhiatekua jamberi enga iámendu ambe sési pénhantaaka, ísï eska Diósï na uandaka ióntki imeri uandarichani jimbo enga erakuatini jápka.
Moisesi uandaspti: ‘Juchari Acha Diósïksïni chári erachini ma erakucheati, májkueni Diósïri uandarini ma eska ji na Diósïri uandarika; ka imantsï kurhajchaaka ambe engaksïni xáni ima arhiaka.
Ka ima enga imani Diósïri uandarini no kurhajchaska, iretarhu petaatanhaati.’
Ka iámenduksï Diósïri uandaricha, Samueli uénani ka eskaksï imani chúxapajka, imajtuksï íni jurhiatecheri ambe uandantaspti.
Chájtsï Diósïri uandari uájpeska, enga Diósï chári tátechani aiakuaka, enga Abranini arhipka: ‘Chéti sïrukua jimboksï újchakuranhaati iámendu ireta parhakpeni anapuecha.’
Enga Diósï Uájpani tsítantaka, chánksïni uénaspti axacheni eskaksïni újchakupiringa, uékani eskajtsï cha mándani arhini móantapiringa ambe engajtsï xáni nósesi ambe úka.”



Engaksï Pédru Juánu jinguni uandaxetspeni jápkateru, tátechaksï saduseuecha jinguni ka k'éri tiósïo anapu purhejkuti jingunksï andarheraaspti,
ka ikiaxaptiksï engaksï Pédru Juánu jinguni jurhentpempka jápka ka aiangpenksï járhani eska Jesusi tsíntaspka.
Ka jupiasptiksï ka pauandekuarhu jamberiksï ónhaaspti, jimboka iondakuarhuespkia.
Ka uánekuaksï jakajkuspti engaksï aiangperakuani kurhapka: iúmu mili acheticha ísïsptiksï.
Pauandekua engaksï Jerusaleni tángorhentapka iretarhu anapu urhejtsïkuricha ka achamasïcha ka juramukua jurhentpiricha,
ka ístu k'éri táta Anasi, ka Kaifasi ka Jonatan ka Alejandru ka iámendu engaksï tátecha jingunika.
Terujkanksï péraspti ka kurhamarheasptiksï: –¿Néksïni uinhapekua íntskuski o néri jakangurhikua jimbojtsï ísï úski?
Jiájkani Pédru, Espiritu Sántuni uinirhekorhetini arhiaspti: –Iretarhu anapu urhejtsïkuricha, ka Israeli anapu tatecha:
Iásï engachi kurhamarhenhani jáka néna enga p'amenchati ambakentaka,
mítetini ja je cha ka iámendu Israeli anapuecha, eska Jesusi Nasareti anapueri jakangurhikua jimboesti, ima engajtsï cháparhata ka enga Diósï tsítantaka, imani jimbo i acheti ambakentasti ka cha jinguni ixu jarhasti.
Jesusi ima tsakapuesti engajtsï cha tsïntsïricha no jaiapanhentaka, enga iásï pítsekuekia.
Ka nóteru nema jinguni p'ímutantskorhenhasïndi, jimboka Diósï nóteru nemani íntspeska engachi jimbo úaka p'ímutantskorheni.
Engaksï juramuticha Pédruni ka Juánuni kurhajchaapka eskaksï jarhamekua jinguni uandaspka, ka eskaksï no sïranda arhirispka níksï jánhaskatini, ískuksï pakareraspti eratsentani ka míteantaasptiksï eskaksï Jesusi jinguni jámsïrempka.
ka achetinksï exerini enga ambakeranhantapka, enga anhaxurhitini jápka imecha jinguni, nóteruksï ambe ma úspti arhiparhataani.
Jiájkanksï tángorhekuarhu petarkorheantaaspti ka mámaru ambeksï
arhijperaxapti: –¿Nénachi káua íni achetichani? Jerusaleni anapuechaksï xésti eskaksï k'éri mínda xarhatakuaska, ka nóchi úaka no jiókorheni.
Eska nóteru i ambe iretarhu uandanhani jáuakateru, ju je chéraani ka ásteruksï némani ambe arhi~óksï Jesusiri jakangurhikua jimbo jurhentpeni.
Ka uandajpantasptiksï ka juramukuasptiksï eskaksï nóteru jámapiringa Jesusiri jakangurhikua jimbo uandani ka jurhentpeni.
Ka Pédru Juánu jingunksï mókukuantaaspti: Kurhamarhekorhe je, ¿Diósïni jáparini, sési jaki chánksïni kurhajchani o Diósïni?
Jimbokani jucha no úaka no uandantani indeni ambe engani jucha xékorheka ka kurhaakorhenchi.
Ka ménderuksï chéraani uékaspti, jurajkuasptiksï, ka nónanimaru jimboksï úspti úmarheani, iretani jimbo, jimbokaksï iámenduecha k'éri ambe arhisïrempka Diósïni imani ambe jimbo enga úkorhepka.
Jimboka ima acheti enga mínda jimbo ambakeranhantapka, jukari tsimani ekuatse uéxurhini jatirispkia.
Engaksï Pédru Juánuni jinguni jurajkunhapka, pámpiri jémbechanksï jingunksï níantaspti ka iámendu ambeksï aianguantaaspti ambe engaksï k'éri tátecha ka achamasïchaksï arhiapka.
Ka imaksï kurhajchaatini, májku k'éri uinhachaspti Diósïni arhini: “Acha xáni k'éri, t'úeskari Diósï engari auandani ka parhakpenini kueraaka, k'éri japundani ka engateru xáni ambe jima jáka;
engari chéti jántspiri Dabi jimbo uandaka: ‘¿Andisï xáni méntku ísï jánhki, iretechaksï andisï xáni ísku ambe eratsejki?
Kúngorhekuntastiksï Diósïni parhakpeni anapu irechecha ka juramuticha,~ imeri Erakukatani no kurhajchani.’
“Ka sési jimboksï íni iretarhu, Erodesi ka Pónsio Pilatu no judiuecha ka israeli anapuecha jinguni chéti erakukatani kungorhekuntaspti; jántspiri Jesusini engari t'u újchakuraka,
ka ísï jámanksï ústi engari t'u eratsetini chéti mímixekua jimbo eska úkuarhepiringa.
Iásï Acha, exe ambe engaksïni xáni ambe arhijka, ka sésikua íntsaa chéti jántspirichani eskaksï chéti uandakuani jarhamekua jinguni uandantaaka.
Xárhata chéti uinhapekuani p'amenchatichani ambakerantaatini ka míndechani ka milagruechani ambe úaparini, chéti erakukata jántspiri Jesusiri jakangurhikua jimbo.”
Engaksï Diósïni kómarhipkia, jenchespti jima engaksï tángorhentatini jápka, ka iámendu jakajkutichaksï Espiritu Sántuni uinirhekorhespti, ka jarhamekua jingunksï Diósïri uandakuani uandantasïrempti.
Xáni uánekua engaksï jakajkupka, májku mintsita jingunisptiksï, ka májku p'ikuarhenhekua jinguni. Nónema no uinhaasïrempti jatsikorhekua ambe, iámendu ambe iámenduecherispti.
Ka Jesusiri uandakua párichaksï kánekua uinhapekua jinguni, Acha Jesusiri tsíntskuani uandantasïrempti, ka Diósï kánekua újchakuraasïrempti.
Imechani jinguni nónema kómu nitamanchakorhesïrempti, jimbokaksï ima enga ambe kángorhempka óksï k'umanchekua ambe jatsikorheni, atarantasïremptiksï ka andakuanksï
Jesusiri uandakua párichanksï intsasïrempti. Ka eskamendu na uétarhechanhani japiringa isï arhukunhasïrempti.
Jiájkani Jose, enga Lebiri sïruku jémbepka ka Chípre ómekuarhu anapueni, engaksï Jesusiri uandakua páricha Bernabe arhimpka (enga arhikuekajka “Karhuakpiri”),
echeri ma kángorhesïrempti ka atarantaspti ka tuminani Jesusiri uandakua párichani íntsaspti.



Ka acheti ma enga Ananiasï arhinhempka ka imeri uarhiti Safira arhinhasïrempti, echeriksï ma atarantaspti,
ka tumina engaksï maiamunhapka, p'ikurhukusptiksï. Ka enga xáni pákarani jápka Jesusiri uandakua párichanksï pákuaspti.
Ka Pédru arhispti: –Ananiasï, ¿andirisï jurajkutakorhe eskakini nóambakiti mintsitani manatachepiringa, ka ísïri Espiritu Sántuni chkuándirakuni engari tuminani engari echeri jimbo maiamunhaka sáni arhutakorheka?
¿Andi echeri no chétispki? Ka engari atarantaka, ¿tumina no chétiski? ¿Andirisï mintsitarhu íni ambe pérakorhe? ¡Nóri k'uiripunisï chkuándirakuka, Diósïndisï chkuándirakuka!
Ananiasï íni uandakuechantku kurharini uarhipaspti. Ka ima engaksï xáni íni ambe kurhapka uárhixaptiksï xáni chéni.
Ka tumbichaksï jauaraspti, takusïksï irhiirhitaspti ka pántasptiksï jatsintani.
No ióndaspti Ananiasïri uarhiti inchantani no mítetini ambe enga úkorhepka.
Ka Pédru arhispti: –Arhirini, ¿sési jimbojtsï cha xáni jimbo atarantaski echerini eskajtsïni na arhika? Ka ima uarhiti mókukuntaspti: –Joo, xáni jimbo.
Ka Pédru arhispti: –¿Andijtsïsï cha pákatpera Acheri Espirituni ts'éjku? Exea, janunguaxatiksïa inde engaksï chéti achetini pántaka jatsintani ka iásïksïni t'úngeni pántaatia.
Safirajtu jimajku uárhispti ka Pédruni japarini. Engaksï tumbicha niántapka t'uini uarhirixaptia, ka uámba jingunksï pántaspti játsintani.
Iámendu engaksï tángorhentatini jápka, ka ístuksï ima engaksï íni ambe kurhajchpepka uárhisïremptiksï xáni chéni.
Ka Jesusiri uandakua párichaksï iretarhu uánekua Diósïri míndechani ka milagruechani úasïrempti. Ka iámenduechaksï Salomuniri jájchukurini májku mintsita jinguni tángorhentatini jarhasïrempti.
Ka máteruechaksï no tékaasïrempti imecha jingunini nájkiruka iretarhu imecheri ambe sési ambe uandanhempka.
Ka sánderuksï uánexapti acheticha ka ístu uarhiticha engaksï Achani mintsikempka.
Xáni ísï engaksï p'amenchatichani jámberi xánharu pétauauempka k'uirakuarhu péraani, ka enga Pédru jimesï nitamapiringa eska parhijchakuapiringa náuejki k'umandajku.
Ka Jerusaleni ísku anapuechaksï jamberi nirasïrempti p'amenchatichani páani, ka imechani engaksï espiritu nósesi járhaticha jupiantauempka, iámenduksï ambakeranhantasïrempti.
K'éri táta ka saduseuecha engaksï ima jinguni jápka, Jesusiri uandakua párichanksï epurheaxapti,
ka jupiasptiksï ka k'ataperakuarhuksï incharaaspti.
K'óru chúrekua Acheri ánjeli ma k'ataperakuarhu mítakuaspti, ka enga na petantaapka arhiaspti:
“Ni je tiósïo, ka tsípikueri aiangperakuechani uandantsï je.”
Imaksï íni ambe kurhaarini, k'éri tiósïoksï tsípku inchaspti ka p'íarasptiksï jurhentpeni. Ka niárasptiksï k'éri táta ka ima engaksï ima jingunipka, ka k'éri tángorhekuanksï ka ístu iámendu achamasï israeli anapuechanksï uandajpantaaspti, ka Jesusiri uandakua párichanksï k'ataperakuarhu petarkorheaspti.
P'urhejkutichaksï k'ataperakuarhu niáratini nóksï xéantaaspti, ka k'uanhajpatsesptiksï uandantani,
uandaparinksï: –K'ataperakuarhu uapanhakorhetixati ka p'urhejkutichaksï anhamukusti, ka engachi mítaka nónemanchi xéntaska.
Ísï kurharinksï k'éri táta ka tiósïo anapu p'urhejkuticheri urhejtsïkuri ka tátecheri urhejtsïkuricha, kurhamarhekorhesïremptiksï: ¿nénaxamuteru jánhaskorhepaa?
Ka jiájkani niáraspti ma enga arhiapka: –Imani engajtsï cha ónhatarkorheaka, tiósïoksï jarhasti jurhentpeni.
Jiájkani p'urhejkuticheri urhejtsïkuri imeri p'urhejkutichani jingunksï niraspti p'iuantaani sési arhiaparini, jimbokaksï iretani chérhesïrempka, jimbokaksï jámapiringa tsakapkueraani.
Engaksï k'éri tángorhekuarhu péntaapkia, k'éri táta kurhamarheaspti,
arhiaparini: –¿Nóksïni sési jásï jimbo arhispkia eskajtsï no jámapiringa indeni jakangurhikua jimbo jurhentpeni? Iámu Jerusaleni íni ambejtsï jurhentpeskia, ka juchantsïntsïni arhiparhataxaka eskani inde achetini jucha uándikuska.
Ka Pédruksï Jesusiri uandakua párichani jinguni mókukorhespti: –K'uanisïndi Diósïni urheta kurhajchani, eska k'uiripuni kurhajchani.
Juchari tua anapuecheri Diósï Jesusini tsítantasti, imani engajtsï cha cháparhataka,
Diósï t'irejkandani pérasti juramutini ka p'imutantspirini, ka eskaksï imani jimbo israeli anapuecha móantaaka ka k'amanharhintskuechanksï púamenhantani.
Jucha íni ambe exekorheska, ka Espiritu Sántujtu ísï, enga Diósï íntsaaka imechani engaksï kurhandirakujka.
Imaksï ikiaspti íni ambe ísï kurharini, ka uékasïremptiksï uándikuani.
Jiájkani k'éri tángorhekuarhu, fariseo ma jauaraspti enga Gamalieli arhinhempka, juramukua jurhentpiri ma, enga iretarhu kánekua janhanharhikatepka. Ima sóndi Jesusiri uandakua párichani petarkorheaspti,
ka uandaspti: –Israeli anapu tatecha, jinguntku je néna engajtsï íni achetichani káani uékani jaka.
Míantsï je na enga Teudasï anhatsekorhepka uandani eska ima k'éri ambespka. Ka indenksï sáno ma irepeta acheticha chúxapaspti. Imanksï uándikusti ka iámendu engaksï chúxapempka etsapakorhesptiksï ka jandiojkuksï k'amandespti~.
Ka xásï Júdasï Galilea anapu anhatsekorhespti, imani jurhiatekua ísï enga miiujperanhantapka, ka uánekuechani chúxatakorhepaaspti ka imantuksï uándikusti, ka ima engaksï xáni chúxapempka etsapakorhesptiksï.
Ka iásïksïsïni arhixaka: Ásï inchakukua je íni achetichani, jurajkua je, jimboka eka i ambe k'uiripueri úkua ambeka, ísku k'amandeati,
k'óru enga i ambe Diósïrika, nójtsï úaka k'amajkuni. Ka ísku undani jauaka Diósï jinguni úrhutani.
Ka imaksï ísï sési eranguntaspti.~Ka uandajpantaaspti Jesusiri uandakua párichani ka engaksï na k'uikirheapka, juramukuasptiksï eskaksï nóteru jámapiringa Jesusiri jakangurhikuani uandaparini, ka tátsekuaksï jurajkuaspti.
Imaksï uéntaspti k'éri tángorhekuani japarini, kánekuaksï tsípeparini, jimboka Diósï nitatarhetaaspka eskaksï ísï~nósesi kánhapiringa eska Jesusini.
Ka mándani pauanksï no kuantantasïrempti k'éri tiósïo ka k'umanchekuecharhu Jesukritueri ambe jurhentpeni ka arhijtsïkpeni.



Imani jurhiatekuechani, engaksï jakajkuticha uánepani jápkia, griegu uandarichaksï uénaspti ebreuechani~arhiani eskaksï uarhiiti tsîndicha grieguecha, nóksï májkueni intsïnhasïrempka mándani pauani jarhojperatani.
Jiájkanksï témbeni tsimani Jesusiri uandakua páricha tánpentaspti ka arhijpesptiksï: –Nósesi jauati eskani jucha jurajkuaka Diósïri uandakuani, ka ambe kéjtatachenksïni jamani.
Jiranhaa je iúmu tsimani erachi engachi íni ánchekorhetani míndauaka engaksï sési araanhani jaka, ka engaksï uinirini jauaka Espiritu Sántuni ka mímixenksï.
Ka jucha no jurajkuntaaka uandamukukorheni ka Diósïri uandakuani aiangpeni.
Iámenduechaksï ísï sési exespti ka Estebanunksï eraantaspti, acheti kánekua jakajkuti ma enga Espiritu Sántuni uinirhekorhetini jápka, ka Felipeni ka Prokoroni ka Nikanorini ka Timonini ka Parmenasïni ka Nikolasïni Antiokia anapuni enga judioueni jakajkuntapka.
Ka ínksï Jesusiri uandakua párichani jinguni páaspti, ka imaksï kómarhijpekuaspti ka p'ájtsïkuasptiksï.
Acheri uandakua kánekua mítekorhepaxapti, ka Jerusalenksï jakajkuticha uánexapti; ka ístuksï uánekua tátecha jakajkukuani chúxapaxapti.
Estabanu, Diósïri kóndentskua ka uinhapekua uinirini, k'éri míndechani ambe úasïrempti k'uiripuni japarini.
Ka kúngorhentaspti Estebanu jinguni arhirperani tángorhekuarhu anapuecha engaksï “Libertu” arhikatepka, ka Sirene anapuecha, ka Alejandria anapuecha, ka Silisia ka Ásia anapuecha.
Ka k'óruksï no úsïrempti Estebanuni~andani enga mímixekua ka Espiritu jinguni uandempka.
Ka achetichanksï máru sïpatekuarhu maiamuaspti eskaksï uandapiringa eskaksï Estebanuni kurhajchaspka na enga Moisesini ka Diósïni nósesi arhini jápka.
Ka iretarhuksï manatpespti, ka achamasïchani ka juramukua jurhentpirichantuksï manataaspti, ka Estebanunksï jupikaspti k'éri tángorhekuarhuksï páspti.
Ka páasptiksï máru engaksï chkuándiraparini arhiparhatani jápka: –I acheti útakuntaxati k'éri tiósïoni ka juramukuantu útakuxati.
Jucha kurhajchakorheska enga inde uandaka, eska Jesusi Nasareti anapu íni k'éri tiósïoni xérentaaka, ka eska mójtakuaka p'indekuechani engajtsïni Moisesi jurajkucheaka.
Iámendu ima engaksï k'éri tángorhentskuarhu uaxakatini jápka, Estebanunksï eratespti ka ánjeli méni jánharhintaspti.



Ka k'éri táta kurhamarhespti: –¿Jeteru ísïski?
Ka Estebanu mókukuntaspti: ''Kurhajtsïni je erachicha ka achamasïcha'' Diósï enga k'éri t´íntskueka, juchari táte Abranini xarhakuspti enga Mesopotamia irekani jápka, jiájkani enga nótki Arani nirani jápka irekorheni,
ka arhispti: ‘Chéti iretarhu uéaku ka jurajkua chéti k'umanchekuarhu anapuechani ka imani echeri jimbori niuaka engakini ji exeraaka.’
Ka~ima Kaldeuechani uéakukuantaaspti ka Arani irentaspti, ka enga tátjemba uarhipka, Diósï jima uératini íni echerini jimbo juáspti engajtsï iásï cha irekorheni jaka.
Ka ixu méntku nósani echeri íntskuspti, ni imani enga atastani jápka. K'óru aiakuspti eska sïrukua jémbani íntskupiringa enga ima uarhipiringia nájkiruka ima nótki ma sapini kámempka.
Diósï arhispti eska sïrukua jémba máteru nani uérakua anapueni irekapiringa, ka eskaksï jántspetaapiringa ka eskaksï ma irepeta uéxurhini nósesi káapiringa.
Ka Diósï uandaspti: ‘Ji arhinharhikuaka imani iretani engajtsï jántspekuni jamani jauaka; ka tátsekuajtsï uéakukuantauaka ka ixujtsïni marhuacheaka.’
Ka pakatperakua ma arhiaspti eskaksï ts'iuekuarhu sïkuiri p'ikujtsïtapiringa, ka Abrani Isakini kángorhespti ka iúmu tanimu jurhiatekua jimbo ts'iuekuarhu sïkuiri p'ikujtsïkukuspti. Ka Isaki Jakobuntu májkueni kámaspti, ka Jakobu témbeni tsimani uájpechani engaksï judio anapu achepka.
Jakobu uájpechaksï, erachi jémbaksï Joseni epurhesïrempti, ka Ejiptu anapuechanksï atarakuantaspti; k'óru Diósï Jose jinguni jarhaspti,
ka ambe enga xáni úkua jinguni nitamanchakorhempka Diósï jarhuataspti, ka kóndentaspti ka mímixerani enga Faraonini jinguni jápka, irecha Ejiptu anapu jinguni enga Joseni juramuti úpka Ejiptu ka irecho.
“Ka jiájkani ísï Ejiptu ka Kanani kánekua k'arhingua japuspti, ka juchari táte tua anapuechaksï t'irekua nómberakorhespti.
Enga Jakobu mítepka eska Ejiptu tríju kánekua japuspka, ma xanhari axaaspti juchari tua anapu tátechani.
Ka engaksï tsimani úni jamani~nípka, Jose aianguantaspti erachi jémbechani eskaksï márkuespka, ka Faraoni mítespti Joseri márku jémbepka.
Tátsekua Jose, tátjemba Jakobuni p'ijtajkorheaspti iámendu imo anapuechani jinguni, engaksï tanimu ekuatse témbeni iúmuepka.
Ka Jakobu Ejiptu kétsemaspti ka jima uarhispti ka ístuksï juchari táte tua anapuecha jima uarhispti.
Ka iámenduksï Sikemi pánhantaspti jatsinhantani, imani jántskuarhu enga Abrani Amori uájpechani píakuantaapka.
“enga jurhiatekua andaparherani jápkia enga Diósï Abranini aiakupka, Israeli anapuechaksï Ejiptu t'uíni uánesptia,
ka Ejiptu~máteru nema irechetspexaptia ka ima Joseni no mítespti.
Ka ima irecha juchari iretani, juchari tua anapuecha k'arhaaspti ka nósesi káaspti, ka juramukuaspti eskaksï charhakuechani tsîtaapiringa, eskaksï uarhiraapiringa, ka ísïksï nóteru uánenia.
Ima jurhitekuechani Moisesi andajpenuspti, ka Diósï kánekua xénhchasïrempti, ka tanimu kutsï tátjemba ka amamba jinguni t'arhexespti.
Ka tátsekuaksï jurajkuspti, ka Faraoni uájpa t'arhataspti ka ísï t'arhexerakorhespti eska ambe uájpeni.
Moisesi Ejiptu anapuecheri mímixekua jurhendanhaspti, ka achamasï mésti enga sési mítekupka néna uandani ka néni jamani.~
Ka enga tsimani ekuatse uéxurhini jatiripkia, erachi jémba Israeli uájpechani p'urhembenhchaaspti.
Enga exepka na enga Ejiptu anapu ma, Israeli anapuni ma nósesi kánhantani jápka atani, ichaakuspti kuájpentani, ka Ejiptu anapuni uándikuspti.
Jimboka Moisesi ísï p'ikuarhenhexapti, enajkiksï érachi jémba Israeli uájpecha jánhaskani japi eska Diósï Moisesini jimbo euajpeantaapiringa, k'óruksï ima nósani ísï eranguntaxapti.
Ka pauandekua, Moisesi andarheraaspti tsimani Israeli anapuechani engaksï uarhiperani jápka, ka inchaakukuaspti uékani jarharetaani ka arhiaspti: ‘Chájtsï márkueska, ¿andijtsïsï ísï kámperajki?’.
Ka ima enga nósesi kámani jápka máteruni, Moisesini p'ákchakuspti ka arhini: ¿Andi nékini arhiski eskari juchari juramutiuaka ka arhintsïni ambechisï nósesi úni jaki?
¿Andi jíndenturini uándikua, ísï eskari uitsindekua Ejiptu anapuni na uandikuka?’
Moisesi ísï kurhaarini sïpakorhespti ka Madiani niraspti irekani, ka jima tsimani uájpechani kángorheaspti.
Ka tsimani ekuatse uéxurhini jimbo, ánjeli ma xarhakuspti Sinai juátarhu, jima enga nónema irekaka, tsïtunirhu ma enga tixarani jápka.
Ka Moisesi kánekua ísku pakareraspti ísï exerini, ka enga andarherani jápka sési exeni, Acha jimajku kurhaakorhespti:
‘Jíska chéti tua anapuecheri Diósï, Abraaniri Diósï, ka Isakiri Diósï ka Jakobueri’. Ka Moisesi manaraparini nóteru tékaasïrempti eraani.
Ka Acha arhispti: ‘P'iuaa chéti kuarhachichani, jimboka ini echeri engari atastatini jaka ji arhutakata jatsiska.
Ji exeskia jucheti iretani, na enga Ejiptu xáni nósesi nitamakorheni jaka, kurhaaskia na engaksï jirejiremeni jaka, ka kétseska p'ímutantaani. Iásï juíni, Ejiptukini axaaka.’
“Ka Moisesinksï, imani engaksï no jiókorhepka ka arhisptiksï: ‘¿Nékini juramutini ka arhinharhikpitini péraski?’, Diósï imani axaspti eska juramuti ka p'ímutantspiri, ánjeli jimbo enga tsïtunirhu xarhakupka.
Ka ima úspti eskaksï jurajkunhapiringa, k'éri ambe ka mínda ambe úparini Ejiptu tsimani ekuatse uéxurhini, ka ístu japunda charhapemerhu ka jima enga nónema irekaka.
Ísti Moisesi enga Israeli anapuechani arhiapka: ‘Diósï chári erachini ma imeri uandarirantaati, ísï eska jíndeni ka imantsï kurhajchaaka’.
Ísti Moisesi, enga ireta jinguni tángorhentatini jápka jima enga nónema jámka, ka enga ánjeli Sinai juátarhu uandajpempka ka juchari tátechani aianguantaani, ka enga tsípikueri uandakuechani p'iuaka ka juchantsïntsïni aianguantaasti.
Ínksïsí juchari tátecha no úekapti kurhandirakuni, ískuksï xéspti, ka sánderuksï Ejiptu k'uanhatsenhchantaxapti.
Ka Aroninksï arhisti: ‘diósïchantsïni úchea engajtsïni juchantsïni urhechepaaka, jimbokani jucha no míteska ambexamu úkorhencha Moisesi engajtsïni Ejiptu petantaka.’
Ka jiájkanksï uákasï sapichuni ma úspti, ka jimaksï imani eratakuani kéjtsïtakuspti, ka k'uínchekuaksï ma úntaspti imani ambe engaksï újkuntapka.
Ka Diósï kéndikukuaspti, ka jurajkuaspti eskaksï jóskuechani ambe k'éri ambe arhiapiringa. Ísï eska na karakata jaka Diósïri uandaricheri karakatecharhu; ‘Israeli anapuecha, ¿andi chájtsïni tsimani ekuatse uéxurhini kéjtsïtacheski jima enga no irenhaka?
Sánderujtsïsï Molokiri kuákuani ka Refaniri jóskuantsï~pájtakorheaska, imani erakuechani engajtsï újkukorheaka engajtsï k'éri ambe eratajka. Ísï jimboksïni ji Babilonia jima sánderu chúaka.’
Juchari tátechaksï jima enga nónema irekaka jima jatsispti tiósta aiatsperakuerini, ísï eska na juramupka ima enga Moisesini arhipka eska ísï jásï ma úpiringa na enga jásï ma exepka.
Juchari tátecha engaksï tióstani jurajkumenhapka, Josue jingunksï pájtaspti inchaakutspeni jima enga Diósï petaatpepka juchari tátechani japarini, ka jimajkan jamberi enga Dabipka.
Ima enga Diósï xáni jaiapanhentapka, ka Dabi Diósïni sésekua kurhakuspti tiósïo ma nani enga Jakobueri sïrukua úpiringa k'éri ambe arhini.
Ka Salomonisï tiósïoni úkupti.
Nájkiruka auandarhu anapu Diósï no k'umachekua k'uiripu jimbo úkatarhu irekaka. Eska na uandaka Diósïri uandari:
‘Auanda jucheti k'éri uaxantskuesti ka parhakpeni jucheti jatandukua. Acha uandaxati, ¿andi na jásï májtsïnisï k'umanchekua úchea?, ¿nanisïni ji mintsikorhea?
¿Andi no jucheti jájki úski iámendu íni ambe?’
¡Inchajtsïmasïngajtsï! ¡Nójtsï p'ikuarhenhesïnga ka nójtsï kurhasïnga eskaksï no judiuecha! Chájtsï méntkisï Espiritu Sántuni no jiókorhesïnga. Májkuentsï jarhaska eskaksï chári tua anapuecha.
¿Chári tátechaksï náki Diósïri uandarini no atakuekaski? Uándikuastiksï imani engaksï uandantaka Kaxumbitiri jukuani, imani engajtsï cha iásï intsïnharhitpeka ka uandikuntsï.
Chájtsï no kurhandirakusïnga Juramukuani imani engajtsï ánjelichani jimbo p'ika .”
Íni ambeksï kurhaarini, kurhunhexaptiksï xáni ikiani ka sïnichaksï kirisïmeantaspti Estebanuni ikiakuni.
Ka Estebanu Espiritu Sántuni uinirhikorhetini, eranchespti ka exespti Diósïri t'íntskuani, ka Jesusini enga Diósïni jurhinkandani jakupka.
Ka uandaspti: –Exexaka auanda mitakorhetini jarhani ka acheti Uájpani enga Diósïni jurhijkandani jakuka.
Ka Estebanu uinhachaspti ka iámenduechaksï míndikorhespti ka~sájparherasptiksï.
Iretarhuksï petaatantaspti ka tsakapkuerasptiksï. Ka ima engaksï chkuándiraparini ambe arhiparhatani jápka, takusï ambeksï tumbini ma k'uanindutaspti enga Sáulu arhinhempka.
Ka engaksï tsakapu k'uanirani jápka, Estebanu uandamukorhexapti: “Acha Jesusi, p'íkuntsï jucheti espirituni.”
Ka tinguixurhitini uinhachaspti: “¡Acha, ásï ambe k'amanharhirantaa!” Ka ísï uandarini uarhispti.



Ka Sáulu exexapti néna engaksï uándikuni jápka. Imani jurhiatekuaksï Jerusaleni anapu jakajkutichaksï andaguani káaspti, ka iámenduksï Judea ka Samaria ísï etsakorhespti, k'óruksï Jesusiri uandakua páricha no sïpakorhespti.
Máruksï acheti p'amojkujpiticha Estebanunksï pántaspti jatsintani, ka kánekuaksï uekuxapti.
Ka Sáulu kánekua nósesi káasïrempti jakajkutichani; inchapusïrempti ka achetichani ka uarhitichani antsikuasïrempti petaani ka ónhaatarkorheasïrempti.
Ka ima engaksï etsakurhitini jámani jápka iápuru ísïksï ambakiti aiangperakuani uandantapaxapti.
Felipe Samaria kétsemaspti ka Krístueri ambe jima arhijtsïkpespti.
Ka iámenduechaksï májku k'éri kurhasïrempti ambe enga Felipe uandempka, ka xésptiksï míndechani enga ima úempka,
uánekua engaksï nósesi jarhati espirituecha incharhiatini jápka, nósesi járhatichaksï uinhachaparini uérheantasïrempti, ka uánekuaksï chkéjchuecha ka renhejtechaksï ambakentaspti.
Ka imani iretarhu kánekua tsípenhaxapti.
Ka imani iretarhu irekaxapti acheti ma enga Simoni arhinhempka, ima sïkuajperakua ambe úsïrempti,~ka Samaria ióni tandojchpesptia k'éri ambe eratakorheparini.
Imanksï k'ératicha ka sapirhaticha~kánekua kurhajchasïrempti ka uandasïremptiksï: “I uinhapekua Diósï k'ériristi.”
Ka jinguntkuksï jarhasïrempti exeni ambe enga ima úpiringa, jimboka sïkuajperata ambe jinguni ióni tándojchaatixapkia.
Ka engaksï Felipeni jakajkukupka enga ambakiti aiangperakuani uandantempka Diósïri irechekueri ka Jesukristueri jakangurhikuani, acheticha ka uarhitichaksï itsï atajtsïsïrempti.
Ka Simonijtu jakajkuspti, ka itsï atajtsïspti ka méntku Felipe jinguni jámani jarhasïrempti; ka xérini míndechani enga Felipe úempka ísku pakarerasïrempti.
Ka Jesusiri uandakua páricha engaksï Jerusaleni jápka, engaksï kurhajchpepka eskaksï Samaria ísï anapuecha jiókorhespka Diósïri aiangperakuani, Pédruni ka Juánunksï axakuaspti.
Ka engaksï ima niárapka, kómarhijpekuasptiksï eskaksï Espiritu Sántuni p'ipiringa.
Jimbokaksï ima Espiritu Sántuni nótki p'iraxapka, jinijkuksïsï Jesusiri jakangurhikua jimbo itsï atajtsïtini jáptia.
Ka p'ájtsïkuasïrempti ka imaksï Espiritu Sántuni p'irasïrempti.
Ka Simoni exerini eska Espiritu Sántu p'inhaxapka engaksï Jesusiri~uandakua páricha p'ájtsïkuauempka, tumina aiakuaspti,
arhiaparini: –Íntskujtsïni je jíndentu indeni uinhapekua, eska néuejkini engani ji p'ájtsïkuaka, eska imajtu Espiritu Sántuni p'iuaka.
Jiájkani Pédru arhispti: –¡Kéndikuchejtsïni chéti tumina jinguni! Jimbokari eratseska eska Diósïri intsïmperakua tumina jimbo p'inhasïnga.
T'úri no sésekua jatsiska juchantsïni jingunini, jimbokari Diósïni jánhekusïnga.
Móantsï ambe engari nósesi p'ikuarhenhejka, ka Diósïni kómarhikorhe, nándikari ambe púamenhantaaka indeni engari nósesi p'ikuarhenhejka,
jimbokakini nósesi ambejku exechexaka engakini kájtsijkutini jaka.
Ka Simoni uandaspti: –Achantsïni cha kómarhiche je,~eskani nómbe ma ísï úkorhenchaaka engajtsïni~na arhini jáka.
Ka engaksï ima Acheri uandakuani uandantapkia, Jerusalenksï kuanhatsentaspti, ka uápuru iretecharhu engaksï Samaria ísï jaka ambakiti aiangperakuani uandantaspti.
Tátsekua Acheri ánjeli ma Felipeni arhispti: “Jauara ka kétsemani isï ni, imani xanhari jimbo enga Jerusaleni uératini Gása kétsemajka, enga jimesï nitamajka enga nónema irekaka.”
Ka Felipe niraspti. Ka jimesï isï níntaxapti Etiopia anapu ma, enga nana irecha Etiopia anapueri tumina patsaripka, enga Jerusaleni nípka Diósïni k'éri ambe arhini.
Ima Diósïri uandari Isaiasïri karakatani arhipantaxapti.
Ka Espiritu Felipeni arhispti: “Andangu indeni enga inde jatapantani jáka.”
Ka enga Felipe andanguni jápka, kurhajchaspti eska Diósïri uandari Isaiasïri karakatani arhipantaxapka ka arhispti: –¿Jánhaskaxakiri ambe engari arhintani jáka?
Ka ima arhispti: –¿Nénajtuni jánhaskaa, engarini nónema sáni jánhastajka? Ka kómarhispti Felipeni eska ima jinguni jatapiringa.
Ka ima arhintaxapti jima enga arhijka: “Karichini pánhasti uándikunhani, ísï eska karichi ma enga no mintsirajka enga kuinanhani janhajka, ísïmendu no mintsiraspti.
Ka enga xáni nósesi kánhani jápka, nónema kuájpentaspti: ¿Né ua sïrukua jémberi ambe uandantani? Jimboka parhakpeni tsípekua euanhantaska.”
Ka Etiopia anapu Felipeni arhispti: –Kómuarhixakakini, arhirini: ¿Diósïri uandari ixu néri ambesï arhijki; imasï arhikorheni jaki o máteru nemerisï uandajki?
Jiájkani Felipe ménderu uéntaspti jima arhintani, ka Jesusiri ambakiti aiangperakuani aianguntaspti.
Ka itsïarhu máksï jamaspti, ka nana irecheri tumina patsari k'éri arhispti: –Ixu itsï jatasti, ¿ambe jimbo ji no ua itsïa tajtsïni?
[Ka Felipe uandaspti: –Engari mintsita jinguni jakajkujka, úakari. Ka ima arhintaspti: –Jakajkusïnga eska Jesukristu Diósï Uájpeska.]
Anhaxustarkorhespti imani enga jatapantani jápka, ka tsimarhenksï itsïrhu kémespti ka Felipe itsïa tajtsïkuspti.
Engaksï uémentani jápka Acheri Espiritu Felipeni kénditaspti, ka jántspiri nóretu Felipeni exesptia ka kánekua tsípepantaspti.
Ka Felipe Asoto iretarhu xarhantaspti, ka ambakiti aiangperakuani arhijtsïkpepaspti iámendu iretecharhu enga jamberi Sesarea niárerapka.



Sáulu Acheri jurhengorherichani xáni kurhunheani útasï uandikukuekaxaptiteru. Ísï jimbosï táta k'érini jinguni nípti,
ka arhispti eska karakatechani úkuapiringa enga k'umanchekua tángorhentskua Damasku anapuechani pákuapiringa, ka ísï úni jupiani ka Jerusaleni k'uanhaskuantaani achetichani ka uarhitichani engaksï jimbanhe xanharini chúxapani jápkia.
Ka xanhari jimbo, Damasku niárani jámani, auandarhu anapu t'íntskua ma mátirku uirhipandaspti;
ka Sáulu kuarhatsespti, ka uandakua ma kurhaspti enga arhimpka: “Sáulu, Sáulu, ¿andirinisï jupikani úejki?”
Ka Sáulu arhispti: “¿Néskiri Tata?” Ka uandakua mókukuntaspti: “Ji Jesusiska ima engari t'u jupikakuekani jaka.”
[Jiájkani Sáulu manaraparini xáni chéni uandaspti: “Acha, ¿amberisï úejki eska ji úaka?” Ka Acha arhispti:] “Jauara kókuani ka iretarhu inchaaku, jimari arhinhaaka ambe engari úaka.”
Ima engaksï Sáulu jinguni nirani jápka ískuksï pákareratixapti, jimbokaksï sési jimbo kurhaxapka ka nóksï némani exesïrempti.
Jiájkani Sáulu jauaraspti, najkiruka éskani jápka nónemani exespti. Jimboksïsï jupijtapapti Damasku inchaatani,
ka tanimu jurhiatekua jima jarhasti pátenharhitini ka nómbe ma uékaspti arhani.
Ka Damasku irekaxapti jurhengorheri ma enga Ananiasï arhinhempka, enga Acha tsánharhitapka ka arhini: “¡Ananiasï!” Ka ima arhispti: “Acha, ixu jarhaska.”
Ka Acha arhispti: “Jauara ka ni ambukutarhu enga jurhimbitku arhinhajka, ka Júdasïo kurhangorhe acheti Társu anapuni ma enga Sáulu arhinhajka. Jimboka ima uandamukukorhexaka,
ka jánhaskaspti achetini ma enga Ananiasï arhinhempka, ka ima ínchaspti ka p'ajtsïkusti ka Sáulu éskantaspti.”
Jiájkani Ananiasï uandaspti: “Acha, uánekuechajtsïni ima achetiri ambe aiangusti, na enga xáni nósesi káaka Jerusaleni chéti ireta erakukatechani.
Ka ixu jamberijtuksï kéri tátecha sésekua íntskusti eska ima jupiapiringa iámendu imechani engaksï chéti jakangurhikuani k'éri ambe arhijka.”
Ka Acha arhintaspti: “Ni jimbokani ji imani eraantaska eska ima iámendu no judiuechani ka imecheri irechechani ka Israeli uájpechani aianguantaani jámaaka,
jimbokani ji exeraaka na enga jucheti jakangurhikua jimbo xáni nósesi nitamanchakorheaka.”
Jiájkani Ananiasï niraspti ka k'umachekuarhu inchaspti ka p'ájtsïkuparini arhispti: –Erachi Sáulu, Acha Jesusi engakini xanhari jimbo xarhacheka engari jurhani jápka, axastirini t'úngeni jinguni ka eskari éskantaaka ka eskari Espiritu Sántuni p'iuaka.
Ka jimajku éskuecharhu chésïni járhati uénharhiantaaspti ka éskantaspti. Jiájkani jauaraspti ka itsï atajtsïkunhaspti.
Ka enga t'irepkia, uíuinhaxentaspti ka namuni jurhia Damasku pákaraspti imecha jinguni engaksï Jesusini jakajkuempka.
Ka Sáulu uénaspti uandantani k'umanchekua tángorhentskuecharhu eska Jesusi Diósï Uájpeska.
Ka ima engaksï kurhajchempka ískuksï pakarerasïrempti ka uandasïremptiksï: –¿Andi no ísï Jerusaleni imechani ataani káuempki engaksï Jesusini jakajkuempka? ¿Andi no indesïjtsïni jupikani uékeni engajtsïni k'éri tátechani jinguni pákuekani jápka?
K'óru Sáulu sánhani arhixapti jarhamekua jinguni judiuechani engaksï Damasku irekani jápka arhiani, ka no jánhastantaaxapti, jimboka xarhatasïrempka eska Jesusi Krístueska.
Ka namuni jurhia jimbo, judiuechaksï tángorhentatini, pakatperaspti néna engaksï Sáuluni uandikupiringa,
ka Sáulu mítespti ambe engaksï úskuni jápka. Chúrekua ka jurhiakua iretarhu inchaakukuarhuksï jarhasïrempti erontani uandikuekanksï,
ka ima engaksï Jesusini jakajkuempka chúrekuaksï tsïntsïkatarhu isï xúndi jimbo iretarhu késkuntaspti.
Enga Sáulu Jerusaleni niárapka, jurhengorhericha jinguni tángorhentskuekaxapti ka iámenduechaksï chérhesïrempti jimbokaksï no úsïrempka jakajkuni eska imajtu~Jesusini jakajkuxapka.
Jiájkani Bernabe, Jesusiri uandakua páricha jinguni páspti, ka aianguantaaspti eska Sáulu xanhari jimbo Achani exespka, ka eska Acha uandaxekuspka, ka aianguantaaspti na enga Sáulu Damasku uandantapka Jesusiri jakangurhikuani nósani chémuparini.
Ka Sáulu Jerusaleni imecha jinguni pákaraspti ka imecha jinguni jámani jarhasïrempti.
Ka méntku nósani chémuparini Táteri ambe uandantasïrempti, ka judioecha jinguni engaksï griegu uandempka, uénasptiksï arhirhperani, k'óruksï ima uándikunisï uékani jápti.
Engaksï jakajkuti erachicha íni ambe mítepka, Sáulunksï Sesarea páspti ka jima uératinksï Társu axaspti.
Imani jurhiatekuechani, Jesusiri tángorhekua Judea ka Galilea ka Samaria ísï sési jakuaksï jatsispti, ka Achanksï janhanharhiparini irekaxapti ka Espiritu Sántueri jarhojperata jimbo uánenhaxapti.
Enga Pédru iámenduechani p'urhembeani jamani jápka, p'urhembeasptijtu imani engaksï Jesusini jakajkuempka engaksï Lida irekapka.
Ka jima exentaspti achetini ma enga Eneasï arhinhempka, enga iúmu taminu uéxurhini apondikupka, jimboka no úsïrempka jauarani.
Ka Pédru arhispti: –Eneasï, Jesukristukini ambakerantaxati, jauara ka k'uírakuani irhikorhentsï. Ka ima jauajpatsespti.
Ka iámenduechaksï exespti engaksï Lida ka Saroni irekapka, ka Acha Jesusinksï jakajkuspti.
Ka jiájkani ísï Jópe irekaxapti uarhiti ma enga Tabita arhinhempka, imajtu Jesusini jakajkuxapti (“enga Dórkasï” arhikuekajka gríego jimbo). Ima uarhiiti méntkisï sési ambe úrisïrempti ka kánekua jarhojpesïrempti, ka kómu jándichani ambe intsïmbeasïrempti.
Ka imani jurhiatekua jimbo p'amenchaspti ka uarhispti. Engaksï jikuarantapka, k'umanchekuarhu iótakuarhuksï péntaspti.
Ka jimboka Lida uératini Jópe no káni iauaneska, jurhengorherichaksï mítetini eska Pédru jima jámaxapka, tsimani achetichanksï axaaspti eskaksï kómarhipiringa: “Ásï iónda ka ju sóntku juchantsïni jinguni.”
Jiájkani Pédru imecha jinguni niraspti. Enga niárapka iótakuarhuksï karhataspti, ka jimaksï iámendu uarhiti tsîndicha ueparini uirhipandapaspti jupikatianksï sïritakuechani ka xukuparhakua enga Dórkasï úkuantauempka enga nótki uarhimpka.
Jiájkani Pédru iámenduechani petantaarini, tinguixurhispti ka uandamukukorhespti, ka Dórkasïni erateparini arhispti: “¡Tabita, jauarantsï!” Ka ima éskantaspti ka Pédruni exerini jauaraspti,
ka Pédru jupijkuspti ka jauatani; jiájkani ioarhiantaaspti jakajkutichani ka uarhiti tsîndichani ka Dórkasïni tsítantatini exerantaaspti.
I ambe Jópe iámu mítekorhespti, ka uánekuaksï Acha Jesusini jakajkuspti.
Ka Pédru ima iretarhu pákaraspti sáni namuni jurhia, Simonio enga sïkuiri ambakerani ánchekorhempka.



Sesarea acheti ma irekaxapti enga Kornelio arhinhempka, enga p'urhejkuticheri italia anapu arhikatecheri urhejtsïkuripka.
Ima chéni jémbo anapuecha jingunksï kánekua jarhojpeni jarhasïrempti, ka Diósïnksï janhanharhiparini irekaspti. Ka judiuechani jarhuataasïrempti ka Diósïni méntkisï kómarhikuarheni jarhasïrempti.
Ka ima, ma jurhiatekua téjkamatiru ísï jánhaskaspti na enga Diósïri ánjeli ma inchakupka ka arhini: “¡Kornelio!”
Ka ima ísku pakareraspti erateni ka chétku arhispti: “¿Ambe Acha?” Ka ánjeli arhispti: “Diósï kurhastia ambe engari uandamukukorheka ka chéti jarhojperata exestia, ka kánekua tsípexati.
Axaa kókuani máru achetichani Jópe, eskaksï niuaka Simonini p'irani, imani engajtuksï Pédru arhijka.
Ima Simonio jarhasti, imo enga sïkuiri ambakerani ánchekorhejka enga k'éri japundarhu uanakutini irekaka.”
Enga ánjeli uandaxekupka, kéndikuspti ka Kornelio tsimani imeri jántspirichani ioarhiaspti, ka p'urhejkuti jakajkutini ma enga ima mintsinharhimpka,
aianguantaspti ambe enga úkorhenchapka ka Jópe axaaspti.
Ka pauandekua teruxutini ísïspti engaksï ima iretarhu niárani jápkia, Pédru taiatsïtakatarhu karharaspti uandamukukorheni.
Ka~uinhamendu karhimaspti ka ambe akuekaxapti; ka engaksï úmakuntani jápka jimajku uénaspti jánhaskani:
Auandani mítakorhetini exespti ka takusïni jásï ma kétsexapti enga t'ápuru jórhupka,
ka jimaksï jarhaspti iámendu jarhati manakorhericha, engaksï t'ámu jantsiri jukaaka ka engaksï antsikukorhejka ka káraticha.
Ka jimajku nema uinhachakuspti: “Pédru, uandikua ka auantsï.”
Jiájkani Pédru mókuspti: “Nómbe Acha, ji nómeni arhaska ambe enga juramukua no jiamukpejka.”
Ka jimajku ménderu uandakua arhintaspti: “Ambe enga Diósï sési jájkuka, ásï arhi eska ikichakueni jáxeska.”
Tanimu xanhari májkueni úkorhespti; ka takusï auandarhu p'íkunhantaspti.
Ka Pédru méntku no jánhaskeraspti ambesï arhikuekeni enga ísï jánhaskapka, ka acheticha enga Kornelio axaapka, kurhangorhetinksï nani enga Simoni irekapka, chéni jémboksï andamukueraspti.
Ka uámutatspesptiksï ka kurhangorhesptiksï jimaxamu jajkuarheni japi acheti ma enga Simoni arhinhajka, ka engaksï Pédru arhijka.
Ka enga Pédru eratsentani jápka ambe enga jánhaskapka, Espiritu arhispti: “Tanimu achetichaksïni jirinhantaxati.
Kétse kókuani, ka ásï tsimanitsimanearha ka ni imechani jinguni, jimbokani ji axaaska”.
Pédru kétsespti ka achetichani enga Kornelio axaapka arhiaspti: –¿Jíndentsïnisï jinhantajki? ¿Ambesï k'uani?
Ka imaksï arhispti: –Pímbinhasï ánjeli ma Kornelioni arhisti eskari niuaka cheni jémbo, ima p'urhejkuticheri urhejtsïkuristi, kaxumbesti ka Diósïni janhanharhiparini irekasti ka judiuechaksï sési ambe uandakuntasïndi, erokaxatikini ka kurhajchanikini uékasïndi ambe engari t'u arhiaka.
Jiájkani Pédru incharaaspti ka jima jájkuarhetaaspti. Ka pauandekua jauaratintku imecha jinguni niraspti ka máru Jópe anapu erachichaksï pámbeaspti.
Pauandekuaksï Sesarea inchaakuspti ka Kornelio~chéni jémbo anapuechani jinguni~ka pámpiri jémbecha jinguni enga ima sánderu uékauempka erokaaxapti.
Enga Pédru ínchapka, Kornelio erokatintku uandajpasti ka tinguixurhikutini k'éri ambe arhispti.
K'óru Pédru jauataspti arhiparini: –Anhaxurhintsï, jíjtuni k'uiripueska.
Ka uandajperatinksï, ima jinguni inchaspti ka jima exeaspti uánekuechani engaksï jima tángorhentatini jápka.
Ka arhiaspti: –Chájtsï míteska eska juramukua, judioni ma no jiáretasïnga uérakua anapu ma jinguni jarhani, k'órurini jíndeni Diósï exerasti eskani ji nónemani arhiaka eska ikichakueni jáxeska o eska no pímbinhaxeska.
Ísï jimbosïni uékaka jurhani engani ioarhinhaka. Ka kurhangorhespti: ¿Andijtsïnisï ioarhi?
Ka Kornelio uandaspti: –T'ámu jurhiatekuesptia engani juchenio téjkamatiru uandamukorheni jápka, ka achetini ma exeska urhepandini jacheni t'uput'upusï xukuparhatini,
ka arhisptiniri: ‘Korenelio, Diósï chéti undamukukorhetani kurhastia, ka chéti jarhojperatani exestia.
Jópe axajpe ka p'itajkorhe Simonini engajtuksï Pédru arhijka enga Simonio, ima enga sïkuiri ambakerajka enga k'éri japundarhu uanamukutini irekaka, imecho jájkuarhexati.’
Ísï jimbosïni sóntku axajpeka eskaksïni nipiringa jirinhantani, ka sésiri úska ixu jarhania. Iásïchkani jucha ixu jarhaska Diósïni japarini ka kurhajchaksïni uékaxaka ambe engakini Acha juramucheka.
Jiájkani Pédru uénaspti uandani: –Iásï jánhaskaskia eskachi Diósïni jimbo iámenduecha májkueni járhaska,
ka eska nani uéjki Diósï sési exeasïnga imechani engaksï janhanharhijka, ka engaksï sési ambe újka.
Diósï axakuaspti Israeli uájpechani, ambakiti aiangperakuani sési pájperakueri Jesukristuni jimbo, enga iámenduecheri Acheka.
Chájtsï mítetixaka ambe enga úkorhepka Judea ísï, Galilea uénani enga Juánu itsï atajtsïkperakueri ambe arhijtsïkpepka:
na enga Diósï Espiritu Sántueri uinhapekuani ítskupka Jesukristu Nasareti anapuni, ka na enga ima jámempka sési ambe úparini, ka ambakerantaaparini imechani enga nóambakiti nósesi kántauempka, jimboka Diósï Jesusi jinguni jarhaspka.
Jucha exekorheska iámendu ambe enga Jesusi Judea ka Jerusaleni úka, imani engaksï cháparhataparini uándikuka.
K'óru Diósï tanimu jurhiatekua jimbo tsítantasti, ka xarhatachentasptijtsïni,
no iámenduechani xarhakuantaaspti, juchantsïntku engachi exekorheka ka engajtsïni Diósï erakutini jápkia, jucha engachi ima jinguni t'ireka ka itsïmani enga ima tsíntapka.
Ka juramuchestijtsïni eskachi aiangpentapiringa eska Diósïni imanisï uarhiricheri ka tsípiticheri arhinharhikpirini pérakuaka.
Íri ambeksï iámendu Diósïri uandaricha uandantapti, eskaksï iámendu ima engaksï imani jakajkuaka, eskaksï imeri jakangurhikua jimbo k'amanharhintskuechani púamenhantaaka.
Enga Pédru íni ambe uandani jápkateru, Espiritu Sántu iámenduechani andajtsïkueraspti engaksï kurhani jápka.
Ka ima engaksï juramukuani janhanharhijka, engaksï Pédru jinguni nípka ískuksï pakareraspti engaksï no judiuecha jámberi nitatarhepka Espiritu Sántuni p'irani,
jimbokaksï kurhajchaaspka máteru uandakuechani jimbo uandani ka Diósïnksï k'éri ambe arhini.
Jiájkani Pédru arhiaspti: –¿Andi nema no jiáretaua íchani eskaksï íjtu itsï atajtsïkunhaaka engaksï Espiritu Sántuni p'ikaia ísï eskachi jucha?
Ka juramuspti eskaksï Jesukristueri jakangurhikua jimbo itsïa tajtsïkunhapiringa. Jiájkanksï Pédruni kómarhispti eska namu jurhia imechani jingunderu pakarapiringa.



Jesusiri uandakua páricha ka erachicha engaksï Judea jápka, mítesptiksï eskaksï no judiuechajtu Diósïri uandakuani p'iraspkia.
Jimboksïsï mínda jukaricha Pédru jinguni, mámaru ambe arhirperani jápti jiájkani enga Pédru Jerusaleni karhamantapka,
arhijperaxaptiksï: –¿Andirisï no mínda jukarichani inchaakukua? ¿Andirisï imecha jinguni t'irejki?
Ka Pédru aianguantaaspti eskamendu na úkorhepapka:
–Ji Jópe uandamukukorhexapka, ka jánhaskaspka: k'éri takusïni jásï ma exespka enga t'apuru jórhupka enga auandarhu uératini kétseni jápka jíndeni andarherani.
Engani sési exeka, jimaksï jarhaspti iámendu járhati manakorhericha, engaksï t'ámu jantsiri jukaaka ka engaksï antsikukorhejka ka káraticha.
Ka kurhaaspka uandakuani ma engarini arhini jápka: ‘Pédru jauara, uandikua ka auantsï.’
Ka ji arhispka: ‘Acha, nómbe, jimbokani ikichakua ambe nóna méni ts'émuska.’
Ka ménderurini uandakua auandarhu uératini arhispti: ‘Ambe enga Diósï sési jájkuka, t'u ásï arhi eska ikichakueska.’
I ambe tanimu xanhari uéntaspti ísï úkorheni, ka tátsekua iámendu ambe karhanchetanhantaspti.
Ka jimajkuksï niáraspti tanimu acheticha imani k'umanchekuarhu engani ji jájkuarheni jápka, engaksï Sesarea uératini axanhapka jíndeni jirinhantani.
Ka Espiriturini arhispti eskani no jámapiringa tsimanitsimanearhani, eskani nipiringa imechani jinguni. Ka pámbesptijtsïni íksï kuimu erachicha, ka achetio máchi inchaspka,
engajtsïni aianguntapka na enga chéni jémbo ánjelini ma exepka enga anhandetini jápka ka arhini: ‘Axaa máru Jópe, eskaksï niuaka Simonini p'irani, imani engajtuksï Pédru arhijka;
imakini arhiaati uandakuechani engari jimbo chénio anapuecha jinguni p'ímutantskateuaka.’
Ka engani uénapka uandani, Espiritu Sántu imechani andajtsïkueraaspti, ísï eskajtsïni urhetku juchantsïni na andajtsïkuerapka.
Ka jiájkani míjpaspka enga Acha uandapka: ‘Juánu sési jimbo itsï jimbojku itsï atajtsïkpesti, k'óru chájtsï Espiritu Sántuni jimbo itsï atajtsïkunhaaka.’
Enga Diósï imechantu nitarhetaaka eskajtuksï ima Espiritu Sántuni p'iuaka májkueni eska jucha engachi Acha Jesukristuni jakajkuka, ji ambexamendueskini, ji no úpiringa Diósïni ójkutani jarhani.
Ísï kurhanhatini pínamanhaspti ka Diósïnksï k'éri ambe arhispti: –¡Sési jimbochka Diósï no judiuechani jamberi sésekua íntsaasti eskaksï móataaka, ka eskajtuksï méntkisï anapu ambakiti tsípekua jatsiaka!
Ka ima engaksï etsakurhitini jámani jápka jiájkani engaksï Estebanuni atapka, máruksï Fenisia nirasapti ka máteruksï Chípre ka máteruksï Antiokia isï niraspti, ka judiuechantkuksï uandakuani aianguantasïrempti.
Ka imechani jingunksï jámaxapti máru Chípre ka Sirene anapuecha, engaksï Antiokia niáratini grieguechani Acha Jesusiri ambakiti aiangperakuani aianguantaapka.
Ka Acheri uinhapekua imecha jinguni jarhaspti, ka uánekuaksï jakajkuspti ka Achanksï andarhentaspti.
Tángorhekua enga Jerusaleni jápka mítespti íni ambe ka Bernabenksï Antiokia axaspti.
Enga Bernabe niárapka, ka exerini Diósïri kóntperakuani, kánekua tsípespti ka iámenduechani p'ímarheaspti eskaksï mintsita jinguni Acha jingunini japiringa.
Ima acheti jarhojpiri mésti enga Espiritu Sántuni uinirhekorhetini jámempka ka Diósïni kánekua mintsikasïrempti. Ka uánekuaksï Acha jingunintaspti.
Tátsekua Berbabe Társu niraspti Sáuluni jirinhantani ka enga exentapka Antiokia páspti.
Ka jimaksï tángorhentaspti ma uéxurhini, ka uánekuechanksï jurhendaaspti. Ka Antiokiaksï uénaspti imani engaksï Jesusini mintsikempka: “Kristianuecha” arhiani.
Ima jurhiatekuechani jimbo, Diósïri uandarichaksï máru Jerusaleni uératini Antiokia kétsemaspti.
Ka jauaraspti ma uandani enga Agabo arhinhempka, jánhastpexapti Espiritu jimbo eska ma parhakpeni k'éri k'arhingua japiringa; ka ísï úkorhespti jiájkani enga Kláudio irechepka.
Ka Antiokia anapu jakajkutichaksï, pakatperaspti eskaksï mándani arhinksï ambe engaksï sáni úpiringa, Judea anapu erachichani axakuapiringa;
ka Bernabe ka Sáulu jinguksï Jerusaleni anapu jakajkuticheri urhejtsïkurichani axakuaspti.



Imani jurhiatekuechani jimbo, irecha Erodesï máru jakajkutichani jupiaspti kuikirhiani.
Ka Santiaguni, Juánueri erachi jémbani uandikutarkorhespti.
Judiouechani exearini eskaksï íni ambe kánekua jaiapanhentaspka, Pédruntu Páskueri k'uínchekuerhu jupirkorhespti.
Ka k'ataperakuarhu incharaspti, ka témbeni k'uímu p'urhejkutichani kuáritaaraxapti, jimboka k'uínchekua Páskueri nimatirku Pédruni iretani xarhatakuntani uékaxapka.
Pédrunchkaksï k'ataperakuarhu jatsispti, k'óruksï jakajkuticha no jurajkuntaxapti Pédruni kómarhijpekuni.
Enga Erodesi Pédruni petakuekani jámempkia, Pédruni chúrekua k'uíxapti ka tsimani purhejkutichaksï mándani akandani jakuspti, ka tsimapuru tiámu tepekata jimbo jójkukata jarhaspti, ka ístuksï tsimani p'urhejkuticha k'ataperakuarhu anhamukuspti kuáni.
Ka jimajku Acheri ánjeli ma xarharaspti ka k'ataperakuarhu kánekua t'íkjantskaraspti. Ánjeli Pédruni p'áxukuspti, ka enga tsínharhitapka arhispti: –“Jauara kókuani.” ka tiámuechani chkéjkurhantaaspti.
Ka ánjeli arhispti: “Xukuparhantsï ka kuarhachichani jónduantsï.” Ka Pédru sóntku ísï úspti, ka ánjeli arhisptiteru: “Xukuparhantsï ka chúxapurini.”
Ka Pédru ánjelini chúngumaspti uéntani, méntku no úsïrempti jánhaskani eska ísïspka ambe enga ánjeli úni jápka, sánderu sáni tsánharhikueni jánhaskaxapti.
Ka p'urhejkutichani máru uanonhaskaaspti ka máteruechantu, k'ataperakuarhuksï andamukueraspti enga tiámu jimbo míkorhempka, ka jima jadiojku jatini mítakorhespti. Ka iretarhu inchaakuntaspti, ka ma ambokuta xanharaspti ka ánjeli jima kéndikukuspti.
Pédru ambonhaskantaspti ka uandaspti: “Iásï kurhanguska eskarini Acha ánjelini jémbani axacheska engani Erodesïni úka uéjkuni ka uérakuni ambe engaksï judiuecha erokorheni jápka.”
Ka enga úpka sési jánhaskantani Mariauo niraspti, Juánu Márkusïri amambo; jima enga uánekua tángorhenhantatini jápka uandamukukorhenhani.
Ka Pédru uámutaspti ka jántspiri ma kurhakorhespti enga Rode arhinhempka,
enga ima Pédruni míchakupka, xáni tsípeni k'uanhajpatsespti aiangpentani eska Pédru jamukutini jarhaspka ka no jamberi mítakuspti.
Ka arhintasptiksï: –¡Nájtumendu ísï, jánhaskandi jaka! Ka ima inchandimentaspti uandani eska jindespka. Ka imaksï arhintaspti: –Ánjeli jémbeti.
Ka Pédru uámutaxaptiteru. Mítatinksï exespti ka ískuksï pakareraspti.
Ka Pédru níjkurhakuaspti eskaksï pínasku japiringa, ka tátsekua aianguantaaspti na enga Acha k'ataperakuarhu petapka. Ka uandasptiteru: –Íni ambe Santiaguni ka erachichani aianguantsï je. Ka tátsekua uéntaspti ka máteru nani isï niraspti.
Enga na erandepkia, p'urhejkutichaksï mámaru ambe arhijperantaxapti Pédru nénaxamu nípi.
Jiájkani Erodesi jirinhatarkorhentaspti ka engaksï no úpka xéntani, p'urhejkutichani uándikutarkorheaspti. Tátsekua Erodesï Judea uératini Sesarea kétsemaspti ka jima pakaraspti.
Erodesï Tíro ka Sidoni anapuechani kánekua ikiakuaxapti, jimesï anapuecha k'óruksï Blástusïni andajtsïteraaspti. Ima ireche Erodesïri ambe patsarispti, ka arhisptichkaksï eskaksï sési pájperapiringa jimbokaksï ima t'irekua, irecheri echericharhu tánakorhesïrempka.
Imani jurhiatekua enga Erodesï p'itajkorheapka, irecheni xukuparhantaspti ka imeri k'éri uaxantskuarhu uératini uandontskorhekuaxapti.
Jiájkanksï uénaspti uínhachakuni: “¡No k'uiripusï ma uandani jati, Diósïsï ma uandani jati!”
Ka~Diósïri ánjeli ma Erodesïni jimajku uandikuspti, jimboka no Diósïni no k'éri ambe arhispka; ka karhasï ántskata uarhispti.
Ka Acheri uandakua mítekorhepaxapti ka uánenhaxapti.
Bernabeksï Sáulu jinguni, Jerusaleni uératini kuanhatsentaspti engaksï imecheri ánchekorhetani k'amarapka, ka Juánu Márkusïnksï pájtaspti.



Diósïri uandaricha ka jurhentpirichaksï Antiokia anapu tángorhekuarhu jámaxapti: Bernabespti ka Simeoni turhipiti, ka Lúsiosï Sirene anapu ka Maneni, engaksï juramuti Erodesï jingunksï márku t'arhexepka, ka Sáulu.
Engaksï ima Diósïni marhuakuni jápka ka k'arhindajarhanksï, Espiritu Sántu uandaspti: “Tamujtsï pérache je Bernabeni ka Sáuluni jimbokani ambe míndatiaxaka eskaksï úaka.”
Ka engaksï karhinda jápka ka uandamukorhetini,~p'ájtsïkuasptiksï ka tsînguasptiksï.
Imaksï Espiritu Sántu jimbo axakata Seleusiaksï kétsemaspti, ka k'éri ichakurhuta jimboksï Chípre ómekuarhu niáraspti.
Salaminaksï niáratini Diósïri aiangperakuanksï judiuecheri k'umanchekua tángorhentskuecharhu uandantasïrempti. Juánu Márkusïjtu imechani jinguni jámaxapti ka ima jarhuatasïrempti.
Engaksï~ómekuarhu parhikupka, Páfosïksï niáraspti. Ka sïkuamenksï ma jima exentaspti, Diósïri uandari eratakorheri judio ma enga Jesusi uájpa arhikorhempka,
enga juramuti Sergio Páulosï jinguni jámempka, acheti míakua jukari ma. Ima juramuti Bernabe ka Sáuluni p'ijtakorheaspti, jimboka Diósïri uandakuani kurhanhchaxapka.
Ka sïkuame Elimasï (Jesusi uájpa) jángorhekuntaxapti eska juramuti no jakajkupiringa.
Jiájkani Sáulu, engajtuksï Páblu arhimpka, Espiritu Sántuni uinirhikorhetini ka erateparini
arhispti: –¡T'u, chkuándira, ka nósesi ambe úri, nóambakiti uájpa, t'u engari no uéjka eska Diósï na uéjka!, ¿Acheri sési jásï xanharichandi na jatini jamberi nósesi jántskaraani jaua?
Exekorhechkia Achani ambe engakini úcheni jámka. Pátenharhiri pakaraaka ka sáni ióniri tata jurhiatani nóteru exeaka. Ka ima jimajku pájpakanhaskaspti ka matsïmatsïnharhisïrempti p'áp'ajkuskorheparini nemani enga jupijkupiringa.
Jiájkani juramuti exerini ambe xáni úkorhepka, ísku pakareraspti Acheri arhijtsïkpekuani jimbo, ka jakajkuspti.
Páblu pámpiri jémbecha jinguni, Páfosï uératini Pérgaksï niáraspti enga Panfilia ísï jaka; k'óru Juánu Márkusï jarharheaspti ka Jerusaleni k'uanhatsentaspti.
Pábluksï Pérga uératini Antiokia niáraspti enga Pisidia ísï jaka. Ka sábaduksï k'umanchekua tángorhentskuarhu inchaspti ka uaxakasptiksï.
Enga juramukua ka Diósïri uandaricheri karakata k'amaranhapka arhinhantani, k'umanchekua tángorhentskuarhu anapu urhejtsïkurichaksï uandakua axakuaspti: “erachicha, engajtsï ambe arhijpenhchani jaka, méntku uanda jeia.”
Ka Páblu jauaraspti, ka níjkurhatspespti eska pínasku janhapiringa, ka uandaspti: “Israeli anapuecha ka cha engajtsï Diósïni janhanharhijka, kurha je:
Diósï Israeli anapuecheri juchari tua anapuechani erakuaspti, ka uáneraaspti engaksï Ejiptu jatsïpepka, ka imeri uinhapxurhakua jimbo petaantantaaspti.
Ka sáno tsimani ekuatse uéxurhini kuájchakuaspti jimesï enga nónema irekaka,
ka enga iúmu tsimani Kanani anapu iretechani k'amajkuapka, imecheri echerichani Israeli anapuechani míndaaspti.
Sáno ma irepeta ka tsimani ekuatse témbeni uéxurhini Diósï juramutichani axaaspti, jiájkani jamberi enga Samueli Diósïri uandarika.
Ka tátsekuaksï irechani ma kurhajkorhespti, ka Diósï Saulini axakuaspti tsimani ekuatse uéxurhini, Kisï uájpani enga Benjaminiri sïrukua jémbepka.
Enga imani kénditapka, Dabini irechetaraspti ka Diósï Dabiri ambe uandasptimendu: “Dabini exentaska, Jese uájpani, imani eska jucheti mintsita na uéjka, ka inde úati ambe enga ji uékaaka”.
Ka Diósïri aiatsperakua jimbo, Dabiri sïrukua jémba Israeliri p'ímutantspirini, Jesusini kóntpesti.
Enga Jesusi nótki janoempka, Juánu itsï atajtsïkua móantskueri iámendu ireta Israeli anapuechani arhijtsïkuasti.
Ka enga Juánu imeri ánchekorhetani k'amarani jámempkia, uandasïrempti: “Ji no imeska engajtsï cha eranhaskani jaka, exe je, chúxapuxatirini ima engani ji no jamberi nitatarheka kuarhachichani kuerandukuani.”
erachicha, Abrani uájpecha, ka cha engajtsï Diósïni janhanharhijka: chájtsïsï íni uandakua p'ímutantskuerini axamenhaka.
Jerusaleni anapuecha ka jima anapu juramutichaksï no mítetini k'amatasti úni Diósïri uandaricheri karakatechani enga mándani sábadu arhinhantajka.
Ka ísku jatinksï Pilatuni arhispti eska uandikutarkorhepiringa.
Ka engaksï úpka iámendu ambe enga imeri ambe xáni karakata jápka, krúsirhuksï késkuntaspti ka jatsintasptiksï.
K'óru Diósï tsítantasti.
Jesusi sáni namuni jurhia imechani xarhakuantaaspti engaksï ima jinguni Galilea uératini Jerusaleni karhamantapka; ka iásï iretarhu imeri ambe uandantaxati.
Ka juchajtuksïni ambakiti aiangperakuani aianguntaxaka engaksï juchari tua anapuecha aiamenhapka,
Diósïri aiatsperakuanchi jucha intsïnhaska, Jesusini tsítantatini, juchachi ima uájpeska; eska pirekuecharhu na arhijka: “T'úeskari jucheti Uátsïti; ka iásï ji chéti táteskia.”
Ka tsitantasti ka nóteru tereatia, uandarixati: “Ísï eskani Dabini na kóndentaka, chánksïntuksïni májkueni kóndentaaka, ísïuati.”
Ka jimbojtusï tamu karakata arhijti: “No jurajkuaka eska~chéti Pímbinhaxeti tereaka.”
Dabichka, jiájkani anapuechani marhuakuatinia eska Diósï na eratsetini jápka, uarhisti ka imeri tua anapuechani jinguni jántaspti ka teretsespti.
Ka ima k'óru enga Diósï tsítantaka, ima k'óru no teretsesti.
erachicha, íni ambe mítetini ja je: jimbokajtsï Jesusini jimbo k'amarhintskuecheri púatsperantskua aiangunhaxaka, ka sésimendujtsï kaxumberanhantaska engaksïni Moisesiri Juramukua no úka kaxumberantani,
ima enga Jesusini jakajkuaka, kaxumbentasïndi.
Jinguntku ja je eskaksïni no chánksïni janocheaka ambe engaksï Diósïri uandaricha uandaka:
‘Exe je cha teresmarhpiticha, íni jurhiatekuechani ambe ma úxampka, ka nójtsï jakajkuaka nauejkiksïni aianguntani jarhani. Ísku pakarera je eratsentani ka kamajpe je.’ ”
Ka engaksï judiuecheri k'umanchekua tángorhentskuarhu uéntapka, kómu arhiasptiksï eskaksï máteru sábadu íni ambe uandaxekuapiringa.
Enga tángorhekua k'amakorhepka, uánekuaksï judiuecha ka máteru engaksï judiouentapka engaksï Diósïni k'éri ambe arhimpka, Pábluni ka Bernabenksï chúxapaspti. Ka imaksï andajtsïteraasti eskaksï Diósïri kóndejperakuani mintsikapiringa.
Máteru sábadu jimbo sáno iámu ireta tángorhentasptiksï Diósïri uandakuani kurhani.
Judioauechaksï xáni uáni exejpetini, epurheaxaptiksï ka ambe enga Páblu uandempka imaksï uinhachakusïrempti ka útantasïremptiksï.
Jimajkanksï Páblu Bernabe jinguni ts'iuentaparini uandaspti: –Chájtsï urheta k'uaninchasïrempka eskajtsï Diósïri aiangperakuani aiangunhantapiringa; ka nóchkajtsï nitatarheska engajtsï no jiókorheka tsípekua méntkisï anapuni, jiájkani jucha no judiuechani aianguantaxaka.
Jimbokajtsïni Acha ísï juramucheska: “No judiuecheri erajkutarakuenkini axaska, eskari p'ímutantskuani ma parhakpeni páaka.”
No judiuechaksï íni ambe kurharini kánekuaksï tsípespti ka Acheri uandakuanksï k'éri ambe arhisïrempti, ka jakajkusptiksï iámendu ima engaksï tsípekua méntkisï anapuni míndakata jápka.
Ka Acheri uandakua imani iretecharhu ísï mítekorhepaxapti.
K'óruksï judiuecha, máru uarhitichani engaksï k'éri ambepka, ka engaksï tángorhentskuarhu jánhchempka inchajtsïtaspti ka ístu iretarhu anapu achamasïchani eskaksï Pábluni ka Bernabeni jupiaapiringa ka tátsekuaksï petaatantaaspti.
Páblu Bernabe jingunksï imechani japarini t'upuriksï uauaduntaspti, ka Ikoniumiksï niraspti.
Jurhengorherichaksï kánekua tsípexapti ka Espiritu Sántunksï uinirhekotixapti.



Engaksï Ikonio niárapka, jimajtuksï judiuecheri k'umanchekua tángorhentskuarhu inchaspti, ka xáni sésiksï uandaxetspespti engaksï uánekua judiuecha ka grieguecha jakajkupka.
K'óruksï judiuecha engaksï no jakajkupka no judiuechanksï churhurheaspti, ka imaksï jakajkutichani ikiakuaspti.
Ka sáni iónksï jima pakaraspti ka Achanksï mintsinharhiparini arhijtsïkpesïrempti imeri kónteperateri ambe, jimboka ima íntsaasïrempka uinhapekua eskaksï úpiringa ambe engaksï xáni uandempka.
Iretarhu arhukorhenhaspti, máruksï judiuechani jingunintaspti ka máteruksï Jesukristueri uandakua párichani jingunini.
Jiájkani judiuecha ka no judiuechaksï, imecheri juramutichani jingunksï márku úkorhentaspti ka atakuekaanksï ka tsakapu jimboksï uékasïrempti ataani,
engaksï Páblu Bernabe jinguni mítepka, Likaonia ka Lístra ka Dérbe isïksï jámaspti sïpakorheni.
Ka jimesïksï ambakiti aiangperakuani uandantapaspti.
Ka Lístra jarhaspti acheti ma uaxandetini, enga nómeni xanhapka jimboka ísï andajpenuspka.
Ima Pábluni kurhajchaxapti. Jiájkani Páblu eratetini ka exerini eska ima mintsikaxapka ambakentani,
uinhachakuspti: “¡Jauara ka sési anhaxurhi!” Ka ima jauajpatsespti ka xanharaspti.
K'uiripu Pábluni exerini ambe enga úpka, likaonia uandakua jimboksï uénaspti uinhachani: “¡Diósïchajtsïni k'uiripueni jarhantatini p'urhembesti!”
Bernabenksï arhisïrempti eska diósï séusispka ka Páblunksï diósï Érmesï, jimboka imasï uandempka.
Séusiri tióstarhu anapu táta enga iretarhu ichaakuni jámani jáka, uákasïchani ka tsïtsïki petaspti, ka k'uiripuni jingunksï kéjtsïtakuaksï uékaxapti.
Páblu ka Bernabe, Jesusiri uandakua párichaksï, íni ambe kurharini karunhentasptiksï ka inchaakurhasptiksï uinhachaparini:
Pámpiricha, ¿andijtsïsï íni ambe ísï újki? Juchajtuni k'uiripueska eskamendu cha engaksïni arhijtsïkuni jaka eskajtsïni íni ambe enga ísku ambe méka jurajkuaka, ka Diósï jingunintantsï enga auandani ka echerini ka japundani ka ambe engateru jima jaka ambeni kueraaka.
Ka enga ióntki anapuechani sésekua intsaapka eska táchani ireta jámapiringa eska na jánhchanhapiringa;
ka najkiruka no jurajkuntaka imeri ambe uandantani, kánekua kóntpeparini, janiracheparinksïni ka sési jásï jurhiakuechani axacheaparini, tsíperastiksïni ka sésiksïni p'ikuarhenhetasti akua íntskutini.
Ka nauejkiksï íni ambe arhiarini, kánekua úkua jingunksï andajtsïteraaspti eskaksï nómbe ma uandikukuapiringa kéjtsïtakuani.
Ka jiájkanksï niáraspti máru judiuecha Antiokia ka Ikonio anapuecha engaksï manatpepka; Páblunksï tsakapkueraspti ka antsikupasptiksï pétaatantani, ísï eranhaskaparini eska uarhispkia.
K'óru Páblu jauaraspti engaksï Jesusiri uandakua paricha uirhipandatini jápka, ka iretarhu inchakuntaspti. Pauandekuaksï Bernabeni jinguni niraspti.
Imani iretarhu engaksï ambakiti aiangperakuani aiangpentapka, ka uánekuaksï jurhengorherichani tánaatini, Lístra ka Ikonio ka Antiokiaksï k'uanhatsentaspti,
uinhaperantaasptiksï jurhengorherichani ka arhiasptiksï eskaksï jakajkuni japiringateru, ka arhiasptiksï: –K'uanisïndi eskachi uánekua ambe nósesi nitamanchakorhea engachi jimbo úaka Diósïri irechekuarhu inchani.
Ka engaksï k'amarapka uandamukukorheni ka k'arhinda jarhani, tángorhekuecharhuksï achamasïchani erakuaspti, ka imechani engaksï Achani jakajkupka, arhiasptiksï eska Acha újchakurapiringa.
Pisidia uératinksï Panfilia niáraspti.
Ka Pérgaksï uandakuani aiangpentaspti ka jima uératinksï Atalia kétsemaspti.
Ka Atalia uératinksï icharhuta jimbo Antiokiaksï niántaspti, jima engaksï uérapka imani ánchekorhetani úni mintsikaparini eska Diósï urhekupaapiringa.
Níaratinksï, tángorhekuarhu anapuechanksï tánantaaspti, ka p'íarasptiksï uandantani ambe enga Diósï imecha jimbo úempka ka na enga no judiuechani jakajkutaraapka.
Ka Jesusiri jakajkuticha jingunksï sáni ióni jima pakaraspti.



Máruksï erachicha Judea uératini kétsemaspti Antiokia, ka uénasptiksï erachichani arhiani: –Ekajtsï cha ts'iuekuarhu sïkuiri no p'ikujtsïkumeska eska Moisesiri p'indekua na arhijka, nójtsï úaka p'ímutanhantani.
Pábluksï Bernabe jinguni imechani jinguni mámaru ambe arhijperantaspti, ka pakatperanhaspti eskaksï Páblu Bernabe jinguni ka máteruksï Jerusaleni nipiringa íni ambe uandaxeni, Jesusiri uandakua páricha ka achamasï urhejtsïkuricha jinguni.
Imaksï tángorhekua axaaspti ka Fenisia ka Samariaksï ísïksï parhikuspti, ka aiangpentasïremptiksï eskaksï no judiuecha jakajkuspkia; ka iámendu erachichanksï kánekua tsíperaasïrempti.
Jerusaleni niáratinksï, tángorhentskuarhu anapuechaksï ka Jesusiri uandakua páricha ka achamasï urhejtsïkurichaksï eroaspti, ka imaksï uandantaspti ambe enga Diósï imechani jinguni xáni úpka.
K'óru máru engaksï fariseuechani jarhareapka, engaksï Jesusini jakajkuempkia, jauarasptiksï uandani: –K'uanisïndi no judiuechani ts'iuekuarhu p'enojtsïkukuani, ka eskaksï Mosesiri juramukuani kurhandiraaka.
Jesusiri uandakua páricha ka achamasï urhejtsïkurichaksï tángorhentaspti íni ambe uandaxentani.
Sánksï ióni mámaru ambe arhijperantatini, Pédru jauaraspti ka arhiaspti: –Tatecha, chájtsï mítetixaka na enga sáni iónikia engarini Diósï erakuka, eskajtsïni no judiuecha jíndeni ambakiti aiangperakua kurhajchakorhepiringa, ka eskaksï jakajkupiringa.
Ka Diósï enga míteka na enga jásï mintsita jatanhaka, jiókaasti Espiritu Sántuni íntsaaparini ísï eskajtsïni juchantsïni na íntskuka,
ka iámenduechantsïni májkueni exesti, imecheri mintsitechani pímbinhajkuantaaspti jimbokaksï jakajkuska.
Iásïjtsï, ¿andisï Diósïni ts'éjkukuekajki engajtsï jurhengorherichani íni uanajchakuani párakuekaani jaka, engaksï jucha ka juchari tátecha jamberi no úka páni?
Juchachi jinisï jajkajkujka eskachi Acha Jesukristueri kóntperakua jimbo p'ímutantskorhexaka, májkueni eskaksï ima engaksï jakajkuka na p'ímutantskorheni jaka.
Jiájkani tángorhekuarhu pínamanhaspti, ka Páblunksï Bernabeni jinguni kurhajchaaxapti, engaksï ima uandantani jápka iámendu míndechani ka k'éri ambe enga Diósï imechani jimbo no judiuechani úkuapka.
Engaksï íni ambe uandapkia, Santiagu arhiantaaspti: –Tatecha, erachicha, kurhajchajtsïni je.
Simoni uandantasti na enga Diósï uénakia no judiuechani jarhuataani ka imeri ireterakorheani eskaksï imeriuaka.
I ambe terukuntaxati engaksï Diósïri uandaricha uandaka, eska na karakata jaka:
“ ‘Íni ambe nitamatini, junguaka ka Dabiri k'umanchekuan úntaaka, ka ménderuni jauatantaaka.
Eskaksï máteru iretecha ka no judiuecha engaksï xáni imani andarhentaka Achani jirinhantaaka.
Achasï ísï uandani jati enga íni ambe újka, eska méntkisï na mítekorhekia.’ ”
“Ísï jimboksïnisï ji arhini jaka, eskaksï no judiuechani engaksï Diósïni andarheraaka nóteruksï jatsiskia méntku ambe arhinhani jarhani.
Jinichi karakuauaka eskaksï jarhareaka kéjtsïtakuani enga diósï eraakatechani jimbo ikichakua úkorheka, eskaksï no jámaaka manakorheri uarhikorhetani ka iurhirini arhani, ka eskaksï no ískjandi úkorheaka.
Jimboka ióntkitki uératinia, mándani iretecharhuksï jatsïkorhesti ima engaksï Moisesiri karakatani arhijtsïkpejka, ka k'umanchekua tángorhentskuecharhu mándani sábadu arhinhantaxati.
Jimajkanksï Jesusiri uandakua páricha ka achamasï urhejtsïkuricha, iámendu tángorheticha jingunksï pakatperaspti máru jima erakuaani, engaksï Páblu ka Bernabe jinguni Antiokia axaapiringa; Júdasïspti engajtuksï Bársabasï arhimpka ka Sílasi, ima enga erachichani urherukukuauempka.
Ka imecha jingunksï karata ma axakuaspti: “erachicha, Jesusiri uandakua páricha ka achamasï urhejtsïkurijchaksï, erachichanchi uandajpaaxaka engaksï no judioueka engaksï Antiokia ka Síria ka Silisia anapueka.
Jucha míteska eskaksïni jimintku máru manataska mámaru ambe arhiparinksïni engani no jucha arhiaka, ka nóksïni jánhasteraasti,
jucha sési teruatperaskia erakuani máru achamasïchani, ka juchari pámpiri Bernabe ka Páblu jingunksïni axacheauaka,
engaksï juchari Acha Jesukristuni íntskukorhentaaka.
Júdasïni ka Sílasinksïni axacheaska, imajtuksïni íni ambe arhikorheati:
Eskani jucha Espiritu Sántuni jinguni sési exeska, ka nóteruksïni ts'unhapekua ambe úraakia, arini ambe k'óru jo, jimboka ísï k'uanisïnga
eskajtsï diósï eratakatecheri kéjtsïtakatani no auaka ka manakorheri uarhikorhetani ka iurhirini, ka eskaksï no ískjandi úkorheaka, sésiuati engajtsï íni ambe jurajkuska. Eskajtsï sési jámani jauaka.”
Engaksï na uandanukorhentapka, Antiokiaksï kétsemaspti ka tángorhekuanksï tánantaspti ka karakatanksï íntspentaspti.
Ka engaksï arhintapka, kánekua tsípenhantaspti.
Júdasï ka Sílasiksï engajtuksï Diósïri uandaripka, erachichanksï andajtsïteraaspti uánekua ambe arhiaparini.
Ka sáni ióni jimbo, erachichaksï kánekua sési tsînguantaaspti iámendu imecha jinguni engaksï axanhapka.
[K'óru enga úpka, Sílasi sési erangueraspti jima pakaranderu.]
Ka Páblu, Bernabe jingunksï Antiokia pakaraspti máteruecha jinguni Acheri uandakuani jurhentpeni ka ambakiti aiangperakuani aiangpentani.
Ka namuni jurhiatekua jimbo, Páblu Bernabeni arhispti: –Ju jucha ménderu iretecharhu imechani exeani engachi Acheri uandakuani aianguantaapkia.
Bernabe Juánuni pájtakuekaxapti, imani engaksï Márkusï arhimpka,
k'óru Páblu nósesi eranguntaspti imani pájtani enga Panfilatki kéndikukuapka ka ánchekorheta jurajkukuani.
Xánksï mámaru ambe arhijperantaspti engaksï jamberi jarharpererapka; Bernabe Márkusï jingunksï Chípre ómekuarhu niraspti,
ka Páblu Sílasini pájtaspti, ka erachichaksï arhiaspti eska Acheri kóntperakua urhekupaapiringa,
ka Síria ka Silisia isïksï jámaspti tángorhekuechani uinhaperantaaparini.llllllll



Tátsekua Páblu Dérbe ka Lístra niáraspti. Ka jima jarhaspti jurhengorheri ma enga Timoteo arhinhempka, amamba judiuespti ka jakajkutispti~ka tátjemba gríeguespti.
erachichaksï Lístra anapuecha ka Ikonio anapuecha imeri ambeksï sési uandasïrempti.
Ka Páblu uékaspti eska ima pámbeapiringa, k'óru úrheta ts'iuekuarhu sïkuiri p'ikujtsïkutarkorhespti, judiuechani jimbo engaksï jimesï irekapka, jimbokaksï iámenduecha mítetixapka eska tátjemba gríeguespka.
Imani iretecherhu engaksï parhikuempka, aiangpesïremptiksï ambe engaksï Diósïri uandaricha ka achamasïcha, Jerusaleni pakatperapka eska únhapiringa.
Tángorhekuechaksï sánderu sési jakajkuxapti, ka mándani pauani sánderu uánenhaxapti.
Frígiaksï parhikuspti ka Galasia isï, jimboka Espiritu Sántu no jiáretaaspka eskaksï Ásia uandakuani arhijtsïkpepiringa.
Engaksï Misia niárani jápkia, Bitinia isïksï niraxamemptia, k'óru Jesusiri Espiritu no jiáretaaspti.
Ka Mísiaksï parhikuspti ka jima uératinksï Troási kétsemaspti.
Chúrekua ma jimbo, Páblu jánhaskaspti acheti Masedonia anapuni ma enga anhandetini Pábluni kómarhini: “Masedonia ísï jamu, jarhuatajtsïni.”
Páblu ísï jánhaskatini, Masedoniachi nipaska, jimbokajtsïni Diósï uandajpaska eskachi nipiringa~arhijtsïkuani.
Troásïchi jataska k'éri icharhutani ka Samotrasiaksï niraspka, ka pauandekuachi Neápolisï niraspka;
ka jima uératinchi Filiposï parhikuska, k'éri iretarhu, uapatsekuarhu ma enga Masedonia jaka. Ka jimachi jarhaspka namuni jurhia.
Sábadu ma jimbochi iretarhu andamukueraspka, iurhekuarhu uanamukutini, jima engani jucha eranhaskani jápka eska uandamukorhenhasïrempka. Uaxakaspkachi ka p'iáraspkachi uarhitichani arhijtsïkuani engaksï tángorhentani jápka.
Uarhiti ma enga jima jápka, Lídia arhinhasïrempka, takusï ambakiti atarantsti ma, Tiatira anapu ma enga Diósïni k'éri ambe arhimpka, imajtsïni kurhajchaxapti, Acha p'ikuarhenhetaspti eska ima Pábluni kurhangukupiringa ambe enga xáni uandapiringa.
Engaksï ima, chéni jémbo anapuechani jinguni itsï atajtsïkunhapka, kómarhisptijtsïni: –Engajtsïni cha ísï exeni jaka eskani ji Achani mintsikasïnga, ju je jucheni pakarani. Ka uinhapetarhujtsïni páspti.
Ma xanhari engani jucha nirani jápka~jima enga uandamukukorhenhajka, uátsï májtsïni kúmaspti, enga nósesi jásï espiritu jimbo xérkorhpeni jámempka, enga xérkorhpetini imani enga jántspekuempka kánekua tumina andaraani jápka.
Imajtsïni chúxapaxapti, Pábluni ka juchantsïni, uinhachaparini: –¡Íksï acheticha k'éri Diósïri jántspiristi! Engaksïni p'ímutantskueri xanharini aianguntani jaka.
Sáni ióni, májkueni jámaspti. Páblu niáchatinia, p'irhipakorhespti ka espirituni arhispti: –Jesukristuni jimbokini juramuchexaka eskari uátsïni uerhentaaka. Ka ima jimajku uérhentapaspti.
Ima acheti enga uátsï játspekuempka, exerini eska nóteru úpiringia tumina andani, Pábluni ka Sílasinksï jupiaspti, ka kópekuarhuksï juramutichani pákuaspti antsikuaparini.
Útatspirichani jingunksï péraaspti ka arhiasptiksï: –Íksï acheticha ireatarhu manatpexati; ka judiouestiksï,
ka p'indekuechanksï máru jurhentpeasïndi, ka juchachi no úaka indeni p'indekuani chúxapani jimbokachi Róma anapueska.
Ka uánekuaksï uinhachakuaspti, ka útatspirichaksï juramuspti eskaksï xukuparhakua karukukuapiringa, ka eskaksï k'uikirheapiringa.
Engaksï sáni ióni k'uikirheapkia, ónhaasptiksï, ka juramukusptiksï k'ataperakuarhu anapu kuárini eska jinguntku japiringa exeani.
Ka ima, enga juramumenhapka, pájpakandu incharaaspti ka k'éri chkári ma jatsindukuaspti.
Terujkani chúriksï, Páblu Sílasi jinguni uandamukorhexapti ka Diósïnksï pirekuxapti, ka máteru ónhakatechaksï kurhajchaaxapti.
Ka mátirku uinhamu jenchespti, engaksï k'ataperakuarhu anapu pitsekuecha manakorhepka. Ka iápuru mítakorhespti ka iámenduecheri tiámu tepekata chkétakorhespti.
Ka tsínharhispti k'ataperakuarhu anapu kuári, ka enga exepka eska k'ataperakuarhu mítakorhetixapka, atajpetarakua tiámuerini p'íarhasti ka uándikukorhexamemptia, ísï eranhasparini eskaksï ónhakatecha sïpakorhespkia.
K'óru Páblu uinhachakuspti: –¡Ásï atakorhe, iámenduechachi ixu jarhaska!
Jiájkani kuári erajkutarakua ma kurhajkorhespti, ka manaraparini uiriapaspti inchani ka Pábluni ka Sílasini tinguixurhitini andandukueraaspti.
Enga petantaapka arhiaspti: –Tatecha, ¿ambesïni ua engani jimbo úaka p'ímutantskorheni?
Ka imaksï arhintaspti: –Acha Jesukristuni mintsika, ka p'ímutantskorheakari t'u chéni anapuecha jinguni.
Ka Acheri uandakuanksï imecho anapuechani jinguni aianguantaaspti.
Ka imani chúrekua, k'ataperakuarhu anapu kuári ima jinguni páaspti, ka jupamakuaspti jima engaksï atakata jápka, ka jimajku ima iámendu imecho anapuechanksï itsï atajtsïkunhaspti.
Tátsekua chéni jémbo páaspti ka t'ireraaspti ka ima kánekua tsípespti Diósïni jakajkutini imecho anapuechani jinguni.
Enga erandepkia, útatspirichaksï kuárichani máru axakuaspti, eskaksï nipiringa arhini: –Jurajkua indeni achetichani.
Ka kuári Pábluni íni ambe aianguntaspti: –Úatspirichajtsïni uandakua axachesti eskaksïni jurajkuaka; ísï jimbo uéra je ka ni jeia.
K'óru Páblu arhispti: –Juramusti eskachi k'uikirhenhapiringa k'uiripuni japarini, ka nójtsïni arhisti ambe jimboeski. Nauejki engani juchajtu Róma anapueka, ónhastijtsïni; ¿ka iásïjtsïni sïpatekuarhu axantskuekaxaki? ¡No ísïuati! Juuejtsïni petakorheni.
Kuárichaksï útatspitichani íni ambe aianguantaaspti, útatspirichaksï kurharini eskaksï imajtu Róma anapuespka kánekuaksï chéspti.
Jiájkani nirasptiksï ka kómarhiasptiksï eskaksï iretarhu uéakuntapiringa.
K'ataperakuarhuksï uéntatini Lídiauo niraspti, ka erachichanksï exeantaaspti, ka imaksï uinhaperantaani uándaxekuaspti ka níntasptiksï.



Anfipolisi ka Apoloniaksï parhikuspti ka Tesalonikaksï niáraspti, jima engaksï judiuecha k'umanchekua tángorhentskua ma játsipka.
Páblu, eska na p'indepka, tanimu sábadu p'urhembeaspti ka imechani jingunksï mámaru ambe arhijperaspti karakatani arhintaparini,
jánhastaaparini ka xéraaparini eska~Krístu jatsipiringa kuarhini ka tsíntani ka arhiasïrempti: “Ima Krístu, Jesusisti engaksïni ji aianguntani jaka.”
Máruksï jakajkuspti ka Páblu ka Sílasi jingunintasptiksï, ka uánekuajtuksï gríeguecha engaksï Diósïni k'éri ambe arhimpka ka ístuksï uánekua nana urhejtsïkuricha jakajkuspti.
K'óruksï judiuecha kánekua epurheaxapti, ka nóambarhati k'uripuechanksï páaspti engaksï xanharu jámempka, ka uánekuaksï tánantaaspti ka iretanksï manataspti. Ka Jasonioksï niáraspti jirinhantaani jimbokaksï iretani pákukuekaaxapka.
Engaksï no xéantaapka, Jasoninksï ka máteru erachichanksï antsikuaparini iretarhu anapu juramuticha jinguni páaspti, uinhachaparinksï: “I engaksï ma parhakpeni nósesi jánhastpejka, ixujtuksï janostia,
ka Jasoni chéni jémbo jatsiaspti. Ka indeksï Sésariri juramukuani no janhanharhisïndi ka uandasïndiksï eska máteru irecha jarhaska, Jesusinha.”
Íni ambe kurhanhatini, ireta ka juramutichaksï méntku ísï jamaspti;
K'óru engaksï Jasonini jimbo ka máteruechani jimbo maiamunhapka, jurajkuasptiksï.
Imani chúrekua erachichaksï Pábluni ka Sílasini Bérea axaaspti. Imaksï jini niáratini judiuecheri k'umanchekua tángorhentskuarhu niraspti.
Jima anapuechaksï sánderu ambarhati k'uripuespti eskaksï Tesalonika anapuecha, ka uandakuanksï mintsita jinguni p'irasïrempti. Mándani pauanksï jángorhentasïrempti karakatecharhu jirinhantani ambe engaksï xáni aiangunhantempka.
Uánekuaksï jakajkuspti, ka gríeguechajtuksï máru ka uarhiti k'éri ambecha ka uánekua achetichajtuksï jakajkuspti.
Engaksï Tesalonika anapu judiuecha mítepka eska Páblu Béreajtu Diósïri uandakuani arhijtsïkpespka, imajtuksï jini niraspti ka manatpesptiksï.
Jimajkuksï erachicha Pábluni sóntku japundarhu isï pétaantantaspti; ka Sílasiksï Timoteo jinguni jima pakaraspti.
Ima engaksï Pábluni páni jápka Atenasi jamberiksï peraaspti; ka uandakua máksï Timoteoni ka Sílasini pákuantaspti eskaksïnha Páblu jinguni sóntku nipiringa.
Enga Páblu eroani jápka, kánekua p'ikuarhenhexapti Atenasi diósï eratakuechani ísï exearini.
Ka judiuecha jinguni ka imecha jinguni engaksï Diósïni k'éri ambe arhimpka mámaru ambeksï arhijperantaxapti; ístu mándani pauani uandaxekuani jarhasïrempti imechani engaksï kópekuarhu jarhempka.
Epikuriosïcha ka estoikusïcha jinguni mámaru ambe arhijperaxapti, ima engaksï k'érati eratsetini mítekateka. Máruksï uandasïrempti: “¿I ambexamusï xáni uémuskorheni jaki?” ka máteruksï uandasïrempti: “¿Enajki no xu anapu diósïcheri ambe arhijtsïkpejki?” Jimboka Jesusiri ambe ka tsíntskueri ambe aiangpentasïrempka.
Ka jupikasptiksï ka iretarhu, tángorhekuarhuksï péraspti arhiparini: “¿Jucha ua míteni nákiski ima jimbanhe jurhentperakua engari uandani jaka?
Jimbokaksïni imani kurhajchaska engani jucha no jánhaskajka, ka mítekuekaxakachi ambesï arhikuekajki.
Iámendu Atenasi anapuechaksï ka uérakua anapuecha engaksï jima irekorheni jápka, iámendu ambeksï jurajkuntasïrempti jimbanhe ambejkuksï kurhanhchani ka uandanhchantani.
Jiájkani Páblu anhaxurhitini k'uiripuni uirhipandakorhetini uandaspti: “Atenasi anapuecha: Xéxaka eskajtsï cha kánekua jakajkusïnga,
jimboka chári tióstecharhu ka chári eratakuechani exearini, xéntaska kéjtsïtakuarhu ma karakata jarhani: “Imani Diósïni enga no mítenhaka”. Imani engajtsï cha no míteparini k'éri ambe arhijka, imeri ambesïni ji uandantajka.
Diósï enga parhakpenini kueraaka ka ambe enga xáni jima jaka, enga auandarhu ka echerindu Acheka, no jima irekasti tióstecharhu enga k'uiripu úka,
ka nónemeri jarhojperakua uétarhinchasïndi. Imasï tsípekua íntspejti, ka imasï jiretatarpejti ka iámendu ambe íntspeni.
Ima, ma k'uiripu jingutku sïrukuani kueraaspti, eskaksï irekapiringa ma parhakpeni xáni ióni eska na eratsetini jápkia, ka nani engaksï jamberi irekapiringa.
Eskaksï táchani ísï Diósïni jirinhatapiringa, nándikaksï p'áp'ajkurhaparini jirinhantapiringa ka xéntanksï; sési jimbo imajtsïni no iauani jachesti,
“jimbokachi imani jimbo irekaxaka ka imani jimbochi manakorhesïnga ka jamani jarhanchi, ísï eskaksï cha máru na uandaka: “Jimbokachi juchajtu sïrukua jémbeska”.
“Engachi Diósïri sïrukueka, nóchi jámapiringa eratseni eska Diósï eratakua tiripitirini jáxeska o taiakateri o ambe uéjkiri enga újkunhajka.
Diósïchka tekaatspentaspti jiájkani enga no jánhaskanhempka, iásï k'óruia iámenduechani aianguantaaxati eskaksï iámendu ka iápuru ísï anapuecha móantaakia,
jimboka ima, jurhiatekua ma pératixaka enga imeri míndakata jimbo, parhakpeni anapuechani arhinharhikuauaka, jimboka imeri míndakatani tsítantatini xérpeska.
Tsíntskueri ambeksï kurharini, máruksï teresmarhuspti ka máteruksï arhispti: –Jucha uekapiringa eskajtsïni máteru jimbo íni ambe uandaxechepiringa.
Ka Páblu jima uératini kéndikukuaspti.
Máruksï Páblu jingunintaspti ka jakajkusptiksï. Dionisio enga kópekuarhu anapu tángorhekuarhu anapuepka ka uarhiti ma enga Damarisi arhinhempka imajtuksï jakajkuspti ka máteruechajtuksï ísï.



Tátsekua Atenasi uératini Korintu niáraspti.
Ka judio ma jingunksï xéjperantaspti enga Akila arhinhempka, Póntusï anapu ma, enga Italia uératini témba Prisila jinguni niáratintkuksï jápka, jimboka Kláudio juramuspka eskaksï iámendu judiuecha Róma uéakuntapiringa; ka Páblu imecha jinguni niraspti,
ka jimbokaksï tsimarheni uapajtsïtakua úrispka, imecha jinguni pakaraspti ánchekorheni.
Mándani sábadu k'umanchekua tángorhentskuarhu uandasïrempti, ka jángorhentasïrempti judiuechani ka gríeguechani jakajkutaraani.
Jiájkani engaksï Sílasi Timoteo jinguni Masedonia uératini niárapka, Páblu ambakiti aiangperakueri ambejku uandantaxapti, judiuechani aianguantaaxapti eska Jesusi Krístueka.
Ka jimbokaksï ima no jiókorhesïrempka, Páblunksï útakuntaspti, ka Páblujtu uáuatakorhentaspti xukuparhakua ka arhiaspti: –Chájtsïsï jirinhakorhexaka eskajtsï ikimenhaaka. Ji nómbema míteska. Iásï uératini no judiuecha jinguni niraxampka.
Jiájkani jima k'éndikuspti ka Jústouo inchaspti enga Diósïni k'éri ambe arhimpka, enga k'umanchekua tángorhekuarhu píjtakutini irekapka.
Kríspo, ima enga k'umanchekua tángorhekuarhu k'éripka, Achani mintsikaspti iámendu imo anapuecha jinguni; ka uánekuaksï Korintu anapuecha Pábluni kurharini jakajkuspti ka itsï atajtsïsptiksï.
Ka Acha Pábluni chúrekua jánhastaspti ka arhispti: “Ásï jama chéni, ásï kuámu, aiangpeni játeru;
jimbokani ji t'úngeni jinguni jarhaska ka nónemakini nósesi ambe úcheati, jimbokaksï íni iretarhu uánekua jíndeni jinguniska.”
Ka ma uéxurhini ka terujkani jima pakaraspti Diósïri uandakuani jurhentpeni.
Jiájkani enga Akaia Galioni juramuni jápka, judiuechaksï pakatperaspti ka Páblunksï jupikaspti, ka útatsperakuarhuksï páspti,
uandaparini eska Páblu jurhentpexaka Diósïni k'éri ambe arhini ísï eska juramukua no jiáretpejka.
Páblu uandaxamemptia enga Galioni judiuechani arhiapka: “Eka uandikperakua ambepiringa o nósesi ambe, jíksïni kurhajchapiringa eska na k'uanijka.
Ka jimboka i arhirpeta uandakuechani jimboeka ka jakangurhikuechani jimbo enga chári Juramukuerika, chári jimboestia. Jíksïni no uékasïnga íni ambe inchaakucheni.
Ka útatsperakuarhu petantaaspti.
Jiájkanksï iámenduecha Sóstenesini jupikaspti, imani enga k'umanchekua tángorhekuarhu k'éripka, ka útatseperakuarhuksï ataspti ka Galioni ísku jarhaspti eska nómbe ma úkorheni.
Páblu útasï jima pakaraspti sáni namuni jurhiatekua; tátsekua erachichani uandanuantaaspti ka icharhuta jimbo Prisila ka Akila jinguni, Síria isï niraspti. Ka Sénkreasï andajtsïraaspti kuinhakorheni jimboka Diósïni ambe aiakorhespka.
Engaksï Éfesu niárapka, jima Prisilani ka Akilani kéndikukuaspti. K'umanchekua tángorhentskuarhu inchaspti ka judiuecha jingunksï mámaru ambe úndaspti arhijperani.
Ka judiuechaksï kómarhispti eska imecha jingunderu pakarapiringa, k'óru Páblu no uékaspti,
ka uandanuantaaspti arhiaparini: “Eka Diósï uekaaka k'uanhatsentaaka” Ka Éfesu uératini icharhuta jimbo niraspti.
Ka Sesarea niáraspti, ka jakajkutichani karhamaspti sáni p'urhembiani ka tátsekua Antiokia kétsemaspti.
Saái namuni jurhia jima jatini, Galasia ka Frígia ísï iápuru jamaspti iámendu erachichani p'imarheaparini eskaksï Jesusini jakajkuni japiringa.
Judio ma enga Apolusï arhinhempka, Alejandria anapu ma enga sési andajtsïtpempka ka enga karakatechani míteapka, Éfesu niáraspti.
Ima Acheri ambe jurhendakatespti ka kánekua mintsita jinguni uandasïrempti, ka najkiruka Juánu itsï atajtsïkpiriri ambejku mítepka, Jesusiri ambe k'amak'amasï sési jurhentpesïrempti.
I acheti k'umanchekua tángorhentskuarhu ts'iuekua jinguni uandaspti. Ka engaksï Akila Prisila jinguni kurhapka, támuksï páspti ka Jesusiri xanharinksï k'amak'amasï aianguntaspti.
Enga Apolusï Akaia parhikuekani jámempka, erachichaksï jarhuataspti ka jakajkutichanksï karakuaspti eskaksï erokani japiringa. Jima niáratini, ima kánekua marhuakuaspti imechani engaksï kóndenhantapka jakajkuni,
jimboka judiuechani k'uiripuni japarini anhatsekuasïrempka, xarhataparini karakatechani jimbo eska Jesusisï Krístueka.



Enga Apolusï Korintu jápka, Páblu juátarhu ísï niraspti ka Éfesu niáraspti, ka jima máru erachichani xéantaaspti;
ka kurhamarheaspti: –¿P'iraskijtsïa Espiritu Sántuni jiájkani engajtsï jakajkupka? Ka imaksï arhintaspti: –Nómbe, jucha nómeni kurhaska eska Espirtu Sántu jarhaska.
Ka Páblu ménderu arhiaspti: –¿Andi náki itsï atajtsïkuantsï p'iraski andi? Ka imaksï arhispti: –Juánueri itsï atajtsïkuani,
ka Páblu uandasptiteru: –Juánu itsï atajtsïkua móantskuerini itsï atajtsïkpesti, arhijpeparini eskaksï jakajkukupiringa imani enga Juánuni chúxapuni jápka, Jesusinichka.
Íni kurharinksï Acha Jesusiri jakangurhikua jimboksï itsï atajtsïkunhaspti.
Ka Espiritu Sántu andajtsïkueraspti enga Páblu p'ájtsïkuapka, ka máteru uandakua jimboksï p'iáraspti uandani ka Diósï jimboksï uandani.
Témbeni tsimani acheticha ísïsptiksï.
Páblu tanimu kutsï niraspti k'umanchekua tángorhentskuarhu ka Diósïri irechekueri ambe ts'iuekua jinguni uandasïrempti, ka jángorhentasïrempti jakajkutaraani.
K'óruksï máru inchajtsïmasïrempti no jiókorheni ka xanhariri ambeksï k'uiripuni japarini nósesi ambe uandasïrempti, Páblu imechani kéndikukuaspti ka jurhengorherichani jingunksï támu tángorhentasïrempti; ka mándani pauani k'umanchekua jurhentperakua Tiranusïrirhu jurhendaasïrempti.
Tsimani uéxurhini májkueni úspti, ka iámenduksï Ásia anapuecha ka judioecha ka gríeguecha, Acheri Uandakuani kurhaspti.
Ka Diósï Pábluni jimbo k'érati milagruechani úasïrempti,
takusï ka tánharhikuechantku enga Páblu p'arheauempka, p'amenchatichanksï pákuasïrempti ka imaksï ambakentasïrempti, ka nósesi jarhati espirituechajtuksï uérhpentasïrempti.
Máru judiuecha engaksï iápurisï nósesi jarhatichani petarhpeantauani jámempka, Acha Jesusini jimboksï nósesi jarhatichani petarhpeantani uékaspti ka uandasïremptiksï: –¡Jesusini jimbo, imani enga Páblu arhijtsïkpejka, urhejpentsï je!
Iúmu tsimani k'éri táta judio Eseba uájpespechasptiksï engaksï íni ambe úempka.
K'óru nósesi jásï espiritu arhiantaaspti: “Jesusini míteska ka míteska Pábluni, ¿cha néski andi?”
Ka ima acheti enga nósesi jásï espiritu incharhetini jápka jupikakuekaaspti ka nósesi kántaaspti, ka imaksï uiriapantaspti uentani xasku ka xarhixarhirhekorhetini.
Iámendu Éfesu anapuechaksï íni ambe mítespti, ka ístuksï judiuecha ka gríeguecha mítespti. Ka iámenduechaksï chétku jarhaspti, ka Acha Jesusi k'éri ambe arhinhaspti.
Uánekua engaksï Jesusini jakajkupka nirasïremptiksï p'amongorhentani.
Uánekua ima engaksï sïkuamepka karakatechanksï tánantaaspti ka iámenduechanksï japarini kurhiantaaspti. Ima karakatecha tsimani ekuatse ka témbeni míli taiakataksï jukaparhaspti.
Ísï Acheri uandakua mítekorhepaxapti ka uinhamu etsakurhipani jarhani.
Tátsekua Páblu eratsespti Jerusaleni nirani ka Masedonia ka Akaia isï jamani. Ka uandaxapti: “Jerusaleni uératini Róma niuaka.”
Ka Masedonia tsimani imeri jarhojpirichani axaaspti, Timoteoni ka Erastusïni, ka ima Ásia pakaraspti sóndi.
Imani jurhiatekuechani jimbanhe jakajkukua jimbo méntkisï jánhaspti.
Acheti taiakata ánchekorheri ma jimbo enga Demetrio arhinhempka, ima Artemiseri tióstarhu eratakuechani taiasïrempti, ka máteru taiaricha jingunksï kánekua tumina andasïrempti,
ima acheti iámendu tánantaaspti, ka máteruechantu engaksï íni ambe újkuantauempka ka arhiaspti: “Pámpiricha, chájtsï mítetixaka na engachi~íni ánchekorheta jimbo sési nitamakorhejka;
ka exeni jakaajtsï ka kurhantsï jarhani, no Éfesujku, iámu Ásia ísïjtu, na enga inde Páblu k'uiripuni jakajkutarani jaka ka támisï páani jarhani arhiaparini eskaksï no diósïska indeni enga k'uiripu újkuantajka.
Ka inde ambejtsïni no juchari ánchekorhetantkusï ísku ambeni xarhatacheati, k'éri diósï Artemiseri tióstani jamberi ísku ambeni xénhaati. Imeri k'érikuanksï ísteru ambemeni exeati enga Ásia ka ma parhakpeni k'éri ambe arhijka.
Íni ambeksï kurharini, kurhunheparinksï uinhachaspti: “¡Artemisa Éfesu anapuecheri k'éri ambesti!”
Ka iretarhu méntku isï jánhaspti. Ka Gáiuni ka Aristarkunksï Masedonia anapuechani engaksï Páblueri pámpiri jémbepka, antsikupaasptiksï jima jamberi enga exejpekua ambe úkorhempka.
Ka Páblu inchakuekaxapti k'uiripuni uandaxekuni, k'óruksï jurhengorhericha no jurajkuspti.
Juramutichaksï Ásia anapuecha jamberi engaksï Páblueri pámpiri jémbepka, uandakua axakusptiksï eska no jámapiringa inchani.
Ka tángorhekuarhu méntku ísï uinhachanhaxapti, ka méntku no jánhaskorheni, ka uánekuaksï no jamberi mítespti andiksïsï jima japi.
Máruksï judiuecha Alejandruni arhirixapti ka urhepanksï p'ákchakuspti. Ka Alejandru níjkurhatspespti eska ísku janhapiringa ka k'uiripuni jánhastakuekaxapti.
K'óru engaksï mítepka eska Judiouespka, méntku ísï uinhachanhaxapti: “¡Éfesu anapuecheri Artemisa, k'éri ambesti!”
Enga juramuti jima anapu pínasku jatsijpepka uandaspti: “Éfesu anapuecha, ¿ne no míteski? Eska~Éfesu ireta Artemiseri tiósïoni kuáni jarhasïnga ka imeri eratakua enga auandarhu uératini kétseka.
Méntku nómbema uandakuesti, sésiuati eskajtsï ísku jauaka ka eskajtsï no nósesi ambe niátaaka.
Chájtsï íni achetichani juáska engaksï juchari nana kuerajpirini nómbema nósesi úkuka, ka imeri ambeksï nómbema nósesi uandasti.
Eka Demetrio, jarhoajpiri jémbecha jinguni ambe arhikua xékuani jaka, útatsperakua ka juramutichaksï jatsïkorhesti; jimaksï arhijpere.
Ka ekajtsï máteru ambe kámani jakateru, tángorhekuarhu uandakueuati.
Nóchkani jucha jamberi arhinharhikunhaa andi, eskani jucha k'uiripuni manataxaka, ambejtuchi aiangpentaa enga xáni ísï jánhani jaka.
Ísï uandarini tángorhekuani k'amarhutaspti.



Enga pínasku janhapkia, Páblu jurhengorherichani ioarhiaspti ka uinhaperantaspti, uandanuantaaspti ka Masedonia ísï niraspti.
Iápuru jimesï ísï jamaspti ka jakajkutichani mámaru arhiasïrempti jánhastaani; tátsekua Grésia niraspti.
Ka tanimu kutsï jima pakaraspti. Enga icharhuta jimbo Síria nirani jamempkia, mítespti eskaksï judiuecha ambe úskukutixapka; jiájkani Masedonia ísï k'uanhatsentaspti.
Ka pámbestiksï Sopateri Pirosï uájpa Bérea anapu ka Aristarku ka Sekundusï Tesalonika anapuecha; ka Gáiu Dérbe anapu; ka Timoteo ka Tikiku ka Trofimusï Ásia anapuecha,
Imaksï urhepaspti ka Troádasijtsïni erokaxapti.
Jucha Filipusï icharhutani jataspka, kurhinda no xarhipiti jukariri k'uínchekuarhu nimatiru, ka iúmu jurhiatekua jimbochi Troáda xéjperantaspka, ka iúmu tsimani jurhiatekuachi jima pakaraspka.
Domingu jimbo engachi tángorhentatini jápka kurhinda arhukuni, Páblu enga pauandekua uérapiringa, tángorhentskuarhu uandaxetspexapti ka terujkani chúri jamberi jarhaspti uandaxekuani.
Jima karhakua engachi jápka, uánekuaksï erajkutakuecha jarhaspti.
Ka tumbi ma enga Eutiku arhinhempka k'umanchekuarhu uaxarhukuspti; enga Páblu ióskutantani jápka uandani, ima uarhixapti k'uinhchani, ka k'uíraspti ka k'umanchekuarhu iótakuarhu uératini uekorhentaspti. Ka uarhiriksï tarhatantaspti.
Páblu kétsespti ka tumbini kápchakueraspti ka kamanharhitini uandaspti: –Ásï jama je chéni, tsípiti jarhasti.
Tátsekua karhantaspti; ka kurhindani arhukuspti ka arhani; ka chúngutaspti uandani erandepakua jamberi. Ka jiájkani kéndikuspti.
Ka tumbinksï chéni jémbo tsípiti pántaspti ka imani jimboksï kánekua sési p'ikuarheraspti.
Jucha icharhuta jimbo Aso urhepaspka nirani, jima engaksï Pábluni p'imapiringa; jimboka ima eratsespka eska xanharakorhepapiringa.
Engajtsïni Asosï andagupka, jucha jingunchi páspka ka Mitilechi niáraspka.
Pauandekuachi japundarhu parhimespka ka Kíosïchi niáraspka; ka pauandekuachi Sámosï andamukueraspka, ka Trogilionichi jamaspka ka pauandekuachi Míletusï niáraspka.
Páblu eratsespti eskaksï Éfesu nitamamapiringa, jimboka no uékasïrempka Ásia pakarerani. Jirejiresï niraxapti jimboka Jerusaleni sóntku niárakuekaxapka, eka jamberi úpiringa Pentekosiri k'uínchekuarhu jima nitamakorheni.
Míletusï uératini Éfesu anapu arhijtsïkpirichani p'ijtajkorheaspti.
Engaksï arhijtsïkpiricha niárapka, Páblu ahiaspti: –Chájtsï míteska ji na engani jámempka chánksïni jinguni, jiajkantki uératini engani Ásia niárapka,
Achani kaxumbekua jinguni ka uekuatku marhuakuparini, ka na engani judiuechani jimbo xáni nósesi kánhantapka;
ka no jurajkuntaspka aianguntanksïni indeni ambe enga chári jimbo sési ambeka; k'uiripuni japarini ka k'umanchekuecharhuksïni arhijtsïkuni ka jurhendanksïni jarhasïrempka,
judiuechani ka gríeguechani aianguantaani jarhasïrempka eskaksï Diósïni ka juchari Acha Jesusini jakajkupiringa.
“Exejtsïni je iásï na engani uinhamu p'ikuarhenheni jaka Jerusaleni nikuekani, ka no jamberi míteska jini ambexamusïni úkorhenchaa;
imani k'óruni Espiritu Sántu jimbo mítetixaka, eskani mándani iretarhu ónhanhaaka ka eskani kánekua kómu nitamanchakorheaka.
K'óruni nauejkini ji uarhini,~ji no p'amojkukorhesïnga, jini engani k'amaraaka jucheti ánchekorhetani, ka aiangpentani Ambakiti aiangperakua enga Diósï kóntpejka, engarini Acha Jesusi míndaka.
Ka iásï, ji mítetixaka eskajtsïni nóteru exeakia cha engaksïni irechekuani arhijtsïkuka.
Jimboksïnisï iásï aianguntani jaka eskani ji nómbema míteska ekajtsï ambe ikimenhaska,
jimbokani ji no chéska Diósïri aiatsperakuanksïni sési aianguntani.
Jinguntku jáma je, ka tángorhekuani exeni ja je, engaksïni Espiritu Sántu karichi erangutini péraaka Diósïri tángorhekuani eranguni jarhani, enga uájperi iurhiri jimbo imerirakorheaka.
Ji mítetixaka jiájkani engani ji p'íkunhantaakia, jiuatsï ikimenharhichaksïni inchaakucheati engaksï karichichani k'amajkuauaka,
ka cha jamberijtsï máru jauaraaka ka nósesijtsï uandaaka nóna jurhengorherichani chúxatakorheani.
Ísï jimbo, míani ja je eskaksïni tanimu uéxurhini chúrekua ka jurhiakua no jurajkuntaska uekuatku mándani arhinksï xukani jarhani.
Iásïksïni Diósïni ka imeri uandakua kóntperakuerini jimbo jurajkuxaka, enga uinhapekua jatsika uinhaperantanksïni, ka iámendu erakukatechani jingunksïni íntskuni ambe engaksïni míndachetini jatsipka.
Ji nónemani taiaka ka tiripiti ka xukuparhakua tsitikuspka.
Chájtsï mítetixaka eskani ji ánchekorhekorheska ka jucheti pámpirichantuni ambe íntsaaska.
Iámendu ambe jimboksïni jurhendaska eska ísïska, eskajtsï ánchekorheparinisï kómu jándichani jarhuatauaka, ka eska k'uanisïnga méntki ísï Acha Jesusiri uandakuechani míauani jarhani enga uandapka: ‘Sánderu tsípekuesti íntspeni eska intsïnhani’
Íni ambe uandarini tinguixurhispti ka iámendu imecha jinguni uandamukukorhespti.
Ka iámenduechaksï jurajkutakorhentaspti uerani ka Páblunksï kamapchakusti ka putinharhikusïremptiksï
enga Páblu arhiapka eskaksï nóteru méni exepiringia, kánekuaksï kómu jánharhintaspti. Ka nirasptiksï icharhutarhu jamberi pambetani.



Engachi uandanukorhetapka, icharhuta jimbochi Kósï jurhirakuspka; ka pauandekuachi Ródasï niáraspka ka jima uératinichi Patara niáraspka.
Jimachi xéntaspka icharhutani ma enga Fenisia nipiringa; jataspkachi ka niraspkachi.
Chípre ómekuanchi eraaspka ka uanondamaspkachi, ka Siria ísïchi niraxapka; ka Tírochi niáraspka jimboka icharhuta jima ambe késkupiringa.
Jimachi jakajkutichani xéantaatini iúmu tsimani jurhiatekuachi jima pakaraspka. Imaksï Espiritueri uandakua jimbo Páblunksï arhixapti eska Jerusaleni no karhamapiringa.
Iúmu tsimani jurhiatekua jimbo, uéraspkachi ka iámendu achetichaksï uarhiti jémbecha jinguni ka uájpecha jinguni uéramani jambejtsïni pámbespti. Japundarhu uanamukutinichi tinguixurhispka ka Diósïnichi kómarhispka;
iámenduechanchi uandanuaspka ka icharhutarhuchi karharaspka; ka iámenduechaksï cheni jémbo k'uanhatsentaspti.
Engani jucha parhikupka, Tíro uératinichi Tolemaida niraspka; erachichanchi p'urhempeaspka ka ma jurhiatekuachi imecha jinguni pakaraspka.
Pauandekuachi uéraspka ka Sesareachi niraspka; Felipiochi inchaspka, imo enga ambakiti aiangperakuani uandantani jámempka, enga iúmu tsimani Jesusiri uandakua páricheri jarhojpiripka, ka chéni jémbochi pakaraska.
Ima t'ámu uátsï manetichani kángorheasïrempti engaksï Diósïri uandaripka.
Jimachi pakaraspka sáni ióni; enga jamberi Agabo, Diósïri uandari ma Judea uératini kétsemupka;
andarherasptijtsïni ka Páblueri jóngorhekua p'íkutini jónduspti ka jójkuspti ka uandaspti: “Espiritu Sántu uandaxati: Jerusaleni judiuechaksï achetini enga íni jóngorhekuani kámpka ísïksï jójkuati. Ka no judioechanksï intsïnharhitaati.”
Íni ambechi kurharini jima anapuecha jingunchi Pábluni kómarhispka eska Jerusaleni no karhamapiringa.
Jiájkani Páblu uandaspti: “¿Andijtsïsï uerajki ka mintsita atachentsïni? Jerusaleni Acha Jesusini jimbo, uarhini jamberi, ka no jójkunhantku.”
Ka jimbokajtsïni no úekaspka kurhajchani, nóteru ambema arhispka ka arhijperaskachi: “Úkorhe eska Acha na uéjka.”
Ima jurhiatekuechani nitamatini jucha uéraxamempkia nirani, ka Jerusalenchi karhamaspka.
Jucha jingunksï niraxapti máru Sesarea anapu jakajkuticha, ka Mnasoniojtsïni páspti, jima engachi pakarapiringa, ima Chípre anapuespti ka sáni ióni jakajkutisptia,
Jerusalenchi niáraspka ka erachichajtsïni kánekua tsípekua jinguni erokaspti.
Pauandekuarhuchi Páblu jinguni Santiaguo niraspka; ka iámendu achamasï arhijtsïkpirichaksï tángorhentaspti.
Engachi uandajpaaka, Páblu sésesi aianguantaaspti iámendu ambe enga imeri ánchekorheta jimbo Diósï no judiuechani úkuapka.
Imaksï Pábluni kurharini Diósïni k'éri ambe arhisïrempti. Jiájkanksï arhispti: “erachi xékorheskiria na engaksï xáni uáni judioecha Jesusini jakajkukia, ka iámenduksï úandasïndi eska k'uinisïnga juramukuani k'urhandirakuni.
Ka kurhajchpestiksï eskarinha t'u iámendu judiuechani engaksï no judiuecha jinguni irekaka jurhendaasïnga eskaksï Moisesiri juramukuani nóteru kurhajchaakia, arhiaparini eskaksï uájpechani no sïkuiri p'ikujtsïkukuauaka ka eskaksï p'indekuechani mirikurhiauaka.
¿Nénachisï jámaia? Jimboka uánekua tángorhenhantaaka eka mítenhaska eskari ixu jarhaska.
Úakari ambe engaksïni arhiaka: Jucha jingunksï t'ámu Diósïni aiakorhetixati.
“Imecha jinguni ni tiósïo pímbinhaxentani; ka maiampekuaa eskaksï sési andajtsïraaka kuinakorheni; ísïksï iámenduecha jánhaskaati eska nómbe ma ísïska engaksï xáni ima kurhachpeka; ka sánderuksï ísï exeati eskari t'újtu juramukuani kurhandirakusïnga.
Ka no judiuecha jinguni engaksï Jesusini jakajkukia, jucha arini ambe karakuaaskia: Eskaksï no auaka ambe engaksï diósï eratakatecha uandikumenhaka ka eskaksï iurhiri no auaka ka eskaksï pirajchakukata ambe no auaka ka eskaksï no ísku jándi~úkorheaka.”
Jiájkani Páblu pauandekua achetichani páspti ka imecha jinguni pímbinhaxentaspti, ka tátsekua k'éri tiósïo inchaspti uandakorheni káni enga imeri pímbinhaxentskua k'amarhupiringa, ka káni enga mándani arhini imecheri kéjtsïtakua pánhapiringa.
Enga iúmu tsimani jurhitekuani jámempkia, Ásia anapu judiuechaksï Pábluni k'éri tiósïo xéntaspti, ka iretanksï manataspti ka jupikasptiksï.
ka uénasptiksï uinhachani: “¡Israeli anapuecha jarhuatajtsïni je! I achetisï iápuru ísï jurhentpeni jati eskaksï juramukuani nóteru kurhajchaaka, ka íni tiósteri nósesi ambe uandani jarhasïndi, xu pímbinhanduni no janhanharhisïndi ka gríeguechani jamberi íni k'éri tiósïo incharaasti.”
Ísïksï uandaxapti jimbokaksï urhetku iretarhu Pábluni Trofimu Éfesu anapu jinguni exespka, engaksï eranhaskani jápka eska Páblu k'éri tiósïo incharaspka.
Iámu ireta méntku ísï jamaspti ka iápuru ísï uéranhaspti. Páblunksï jupikaspti ka k'éri tiósïoksï antsikupaspti petantani; ka jimajkuksï kapamutantaspti míkantani.
Ka uandikuxamemptiksïa engaksï máru nípka k'éri p'urhejkutini aianguntani: “Jerusaleni anapuechaksï méntku ísï jamaxati.”
Jiájkani ima sóntku niraspti máteru p'urhejkutichani jinguni ka máteru p'urhejkuti urhejtsïkuricha jinguni ka jirejiresï andarheraaspti; ka eroarinksï Páblunksï jurajkuspti.
Jiájkani k'éri p'urhejkuti Pábluni andarheraspti ka jupikaspti ka juramuspti eskaksï tiámu tepeka jimbo játapiringa; ka uénaspti kurhangorheni néspki ka ambesï úpi.
Ka máruksï ma ambe uandasïrempti ka máteruksï máteru ambe. Ka jimboka ima no úempka jánhaskani andisï xáni ísï jánhani jápi, juramuspti eskaksï k'ataperakuarhu incharapiringa.
Engaksï karhantani jámempkia, p'urhejkutichaksï Pábluni tarhatapaspti jimboka nósesi jánhaxanhapka;
Iámu k'uiripu chúxapaxapti uinhachaparini: “¡Uandiku je, uandiku je!”
Engaksï p'urhejkuticheri k'umanchekuarhu icharani jápkia, Páblu k'éri p'urhejkutini arhispti: “¿Jurajkuarini eskakini ma ambe arhiaka?” Ka ima arhintaspti: ¿Andi t'u gríegu uandasïnki?
¿No t'úsï Ejiptu anapue enga arini jurhiatekuechani k'uiripuni jauataka ka enga jima enga nónena irekaka t'ámu mili uandikipitichani páaka?
Ka Páblu uandaspti: “Ji judioueska, Társu anapu, k'éri ireta enga Silisia jaka. Kómarhixakakini eskarini jurajkuaka iretani uandaxekuni.”
Ka ima jurajkuspti. Páblu iótakuarhu uératini níjkurhaspti eska ísku janhapiringa. Ka enga pínasku janhapka ebreo jimbo uénaspti arhiani.



'Erachicha ka tatecha, kurha je ambe engani uandakorheni jámka.''
Enga ebreo jimbo uandapka sánderu nóteru mintsiranhaspti. Ka ima uandaspti:
'Ji judioueska, Társu Silisia anapu, ka íni iretarhu jurhengua p'iraska, Gamalieririni juchari tátecheri juramukuani k'amak'amasï jurhendasti; ka Diósïri ambeni uinhamu inchajtsïmantasïrempka ísï eskajtsï cha na jaka iásï.~
Ji jakajkutichani k'amajkukuekaaska, achetichani ka uarhitichani jójkuaska ka k'ataperakuarhu incharaaska,
ka k'éri táta ka achamasïcheri tángorhekua úatijtsïni uandachentani. Indejtsïni jamberi karakata ma jinguni Damasku axaspti judiuechani jimbo, iámendu jakajkutichani jupiani ka Jerusaleni juáni jójkutiani eskaksï k'amanharhiranhantapiringa.
Ka engani xanhari jimbo nirani jápka, Damasku niárani jámani, teruxutini ísï, auandarhu uérati t'íntskua márini mátirku t'irhetaspti,
ka kuarhatsespka ka kurhaspka nemarini arhini: –Sáulu, Sáulu, ¿andirinisï jirinhantaajki?
Ka ji arhispka: ¿néskiri, Acha? Ka imari arhispti: “Jíska Jesusi Nasareti anapu, ima engari t'u jirinhantani jaka.’’
Ka ima engaksï jíndeni jinguni jámani jápka t'íntskuanksï exesti, k'óruksï no kurhaspti ambe engari arhini jápka.
Ka ji arhispka: “¿Acha ambesïni ua?” Ka Acharini arhispti: “Jauara kókuani ka Damasku ni; jimari arhinhaaka iámendu ambe engari xáni úranhaaka.’’
Ka jimbokani ji imani t'íntskua jimbo pátenharhispka, jucheti pámpirichajtsïni jupijtapaspti Damasku inchaatani.
Ka acheti ma enga Ananiasï arhinhempka, acheti p'amojpiti enga juramukuani janhanharhimpka, ka engaksï jima anapu judiuecha kánekua janhanharhimpka,
jurhasptirini exeni, ka engarini uandajpapka arhisptirini: “Erachi Sáulu éskantsï.’’ Ka ji jimajkuni éskantaspka ka imani achetini exespka.
Ka imarini arhispti: “Juchari tátecheri Diósïkini míndasti eskari míteaka ambe enga ima úekani jaka, eskari Kaxumbitini míteaka ka eskari imani kurhajchakorheaka,
jimbokari t'u aiangpentaaka iámendu ambe engari xéka ka kurhani.
Kókuani, ¿amberi erokaxaki? Jauara ka itsï atajtsï ka imeri jakangurhikua jimbo chéti k'amanharhintskuechani pímbinhajkuantsï.’’
Tátsekuani Jerusaleni k'uanhatsentaspka ka jánhaskaspka engani k'éri tiósïo uandamukukorheni jápka;
Ka Achani exespka engari arhini jápka: “Sóntku, Jerusaleni uéakuntsï kókuani, jimbokaksï no jiókorheaka ambe engari jucheti ambe uandantaaka.’’
Ka ji arhispka: “Acha, imaksï mítesti eskani ji k'umanchekua tángorhentskuecharhu inchapuspka ka eskani ónhaaspka ka k'uikirhiaspka imani engaksïni t'úngeni jakajkujka;
ka jiájkani engaksï Estebanuni uándikupka, ima enga chéti ambe jamani jápka uandantani, ji jima jarhaspka ka sési xéspka engaksï atani jápka ka takusï ambe patsakuaxapka imechani engaksï Estebanuni uándikuni jápka.’’
Ka arhisptirini: “Ni, jimbokakini ji iauani ísï axaaka no judiuecha jinguni.’’
Íni ambeterkuksï kurhaspti ka uinhachasptiksï: ¡K'amajku je! ¡uándikukuesti!
Nósesiksï uinhachaxapti ka xukuparhakuaksï karunhentasïrempti ka t'upuriksï k'uanichesïrempti.
K'éri p'urhejkuti juramuspti eskaksï k'ataperakuarhu incharantapiringa ka eskaksï k'uikirhepiringa uandantatarani andi jimboksïsï xáni uinhachakuempki.
Engaksï jójkuni jápka, Páblu p'urhejkuti urhejtsïkurini enga jima jápka arhispti: –¿Andi sési jarhaski Róma anapuni ma atani enga nótki k'amanharhiranhantani janhaaka?
Ísï kurharini purhejkuti urhejtsïkuri k'uanhajpatsespti ka k'éri p'urhejkutini arhispti: ¿Nénarisï jámaa? Inde acheti Róma anapuesti.
Ka k'éri p'urhejkuti Pábluni andarheraspti ka kurhamarhespti: –Arhirini, ¿Róma anapueskiri? Ka Páblu –Jo, arhintaspti.
K'éri purhejkuti uandaspti: –Ji kánekua tumina jimbo Róma anapuentaska. Ka Páblu arhispti –Ka ji Róma andajpenuska.
Ka ima engaksï k'uikirhepiringa kéjpandikusptiksï. Ka k'éri p'urhejkuti chéxapti mítetini eska Róma anapuespka imani enga jójkutarkorhepka.
Pauandekua p'urhejkuti sési mítekuekaxapti andiksïsï judiuecha Pábluni ambe arhiparhatani japi, ka k'ataperakuarhu petantaspti ka juramuspti eskaksï k'érati tátecha ka k'éri tángorhekuajtu tángorhentapiringa; ka Pábluni imechani pérakuaspti.



Páblu k'éri tángorhekuarhu nósani chéparini uandaspti: Erachicha, ji íni jurhiatekua jamberi Diósïni miaparini jamaska.
K'óru kéri táta Ananiasï arhiaspti imeri jarhojpirichani eskaksï uárhemukupiringa.
Jiájkani Páblu arhispti: –¡Ísku ísï uandari, Diósïkini atantaati! ¿Andirisï uaxakajki juramukuani jimbo jíndeni útacheni, ka nóri janhanharhini juramukuani engarini ísï atarkorheka?
K'óruksï ima engaksï Pábluni jimajku jakupka mókukuntasptiksï: –¿Tekaasïndi Diósïri k'éri tátani mókukuntani?
Ka Páblu arhiantaaspti: –Erachicha, no mítespka eska k'éri tátespka; nóchka karakata jarhaski andi: “Ásï jama iretarhu anapu juramutini arhinhchani.’’
Páblu exearini eskaksï máru saduseuespka ka eskaksï máru fariseuespka, k'éri tángorhekuarhu uinhamu uandaspti: –Erachicha, ji fariseueska, fariseuecha jinguniska; jimbokani uarhiricheri tsíntskuani erokorheaxaka jimbosïni k'amanharhiranhantani jaka.
Ísï uandarini, fariseuechaksï saduseuecha jinguni mámaru ambe arhijperantaspti ka tángorhekuarhu arhukorhenhaspti.
Jimbokaksï saduseuecha uandasïnga eskaksï uarhiricha no tsíntasïnga, ka eska ánjeli ka eska espiritu no jarhaska; ka fariseuechaksï k'óru jakajkusïndi.
Jiájkani uinhamu uinhachanhaxapti. Máruksï engaksï fariseuecha jingunipka jauaraspti ka no jiókorhenksï uandaspti: –“Jucha íni acheti nómbe ma nósesi ambe exekuxaka. ¿Iásï enga Espiritu o ánjeli ma uandajpakia andi?’’
Jimboka sánderu nósesi jánhaskorhepaxapkia, k'éri p'urhejti chéxapti eskaksï Pábluni antsingurhintapiringa atani, jiájkani p'urhejkutichani máru juramukuaspti eskaksï kétsepiringa, ka eskaksï Pábluni euajkuantaapiringa ka eskaksï p'urhejkuticheri k'umanchekuarhu incharapiringa.
Pauandekua enga chúrepkia, Acha, Pábluni xarhakuspti ka arhispti: “¡Tekaantsï!, ísï eskarini Jerusaleni jucheti ambe na uandantaka, Rómajturi májkueni aiangpentaaka.’’
Pauandekua judiuechaksï úskuspti ka pakatperasptiksï eska ikimenhapiringa ima enga t'irepiringa ka itsïmani engaksï Pábluni nótki uándikuni japiringa.
Jukari tsimani ekuatse achetichespti engaksï ísï uandakorhetini jápka.
I achetichaksï niraspti k'éri tátani ka achamasïchani arhiani: “Jucha uandarixaka eska ikimenhaaka ima enga ambe ma arhaska engachi Pábluni nótki uandikuni jauaka.
Cha k'éri tángorhekua jinguni arhi je k'éri p'urhejkutini eskaksïni Pábluni késkucheaka arhimetaparini eskajtsï ambe kurhamarheni uékaxakateru; ka jucha jinguntku jauaka ka ataakachi enga ima nótki xanhari uérani jauaka.
Ka Páblueri piremba uájpa, mítespti ambe engaksï úskuni jápka. Ka p'urhejkuticheri k'umanchekuarhu niraspti ka inchaspti Pábluni aianguntani.
Páblu p'urhejkuticheri urhejtsïkurini ma uandajpaspti ka arhispti: “Pa íni tumbini k'éri p'urhejkuti jinguni, inde ambe ma uékasïndi aianguni.’’
Ka p'urhejkuti, k'éri p'urhejkuti jinguni páspti arhiparini: “Páblu ima enga k'atakata jaka ioarhisptirini, ka kómarhistirini eskakini juáchepiringa tumbini jimbokakini ambe aiangunkuekaxaka.’’
K'éri p'urhejkuti jupijkuspti ka támu pérani ka kurhamarhespti: ¿Amberinisï aiangukuekani jaki?
Ka ima uandaspti –Judiouechaksï pakatperasti arhinksïni eskari pauani Pábluni k'éri tángorhekuarhu késkuaka, imeri ambeksï k'amak'amasï arhimetani kurhamarheni.
T'u ásï jáma k'óru kurhajchaani jarhani, jimbokaksï jukari tsimani ekuatse acheticha jakutsekutini jauaka, engaksï pakatperatini jaka eska ikimenhaaka ima enga t'ireaka ka itsïmani engaksï Pábluni nótki uandikuni jauaka; jingutkuchkaksï jarhastia erokorheni eskari kurhajchauaka.’’
Jiájkani k'éri p'urhejkuti tumbini axantaspti arhiparini: “Ásï némani aianguntsï íni ambe engarini jíndeni aianguntaka.”
Tátsekua tsimani p'urhejkuti urhejtsïkurichani uandajpaaspti ka arhiaspti: “Jinguntku jatsia je témbeni ekuatse purhejkutichani, tanimu ekuatse témbeni tekechu jatarichani ka témbeni ekuatse pitokicha jinguni engaksï chúrekua Sesarea niuaka.
Ka Pábluntu tekechuni ma jinguntku jatsiku je; ka juramuti Féliksï jinguni tsípiti peraa je.”
Ka karakata ma karaspti enga arhimpka:
“Kláudio Lísiasï, k'éri juramuti Féliksïni uandajpaxaka.”
Ínksï achetini judiuecha jupikatixapti ka uándikuxamemptiksïa engani mítepka eska Róma anapueska, ka ji p'urhejkutichani jinguni niraspka ka euajkuantaaspka.
Jimbokani mítekuekaxapka ambe jimboksïsï k'amanharhirantani japi, judiuecheri k'éri tángorhentskuarhu páspka.
Ka jima mítespka eskaksï indecheri juramukua ambe jimboksïsï k'amanharhirantani jápka, ka eska no uándikukuespka o eska ónhanhapiringa.
Ka engani aiangunhapka eskaksï íni achetini jakutsekupiringa, jimbokinisï axacheka ka arhiaska imani engaksï k'amarhirantani jápka eskaksï íni achetiri ambe t'úngeni arhikorheaka.”
P'urhejkutichaksï eskaksï na juramumenhapka, Páblunksï chúrekua Antipatrida~páspti;
ka pauandekua tekechu jatarichanksï juramukuaspti eskaksï ima jinguni nipiringa ka máteru purhejkutichaksï k'uanhatsentaspti.
Engaksï Sesarea niárapka~juramutinksï karakata íntskuntaspti ka Páblunksï ima jinguni péraspti.
Enga ima arhintapka, kurhamarhespti nani enga anapuepka; enga mítepka eska Silisia anapuespka arhispti:
“Kurhajchakorheakakini jiájkani engaksï janoaka ima engaksïni k'amarhirantani jaka. Ka juramuspti eskaksï Erodesïri k'umanchekuarhu kuáni japiringa.



Tátsekua iúmu jurhiatekua jimbo, k'éri táta Ananiasï máru achamasïchani jinguni ka acheti ma engaksï Tértulu arhimpka, márkuksï niraspti, ima uandapetspirispti ka juramutinksï arhispti ambe jimboksïsï Pábluni k'amanharhirantani japi.
Enga Páblu uandajpanhapka, Tértulu uénaspti Féliksïni arhini: “T'úngeni jimbochi kánekua sési jarhaska, ka ambe engajtsï cha juramujka kánekuachi marhuanchasïnga,
iápuru ísï ka méntkisïchi míani jarhasïnga, k'éri juramuti Féliksï, kánekua diósïmaiamu je.
Nóksïni ójkutakuekaxaka, chájtsï jurhenaska kurhachpeni ka kómarhixakakini ekajtsïni sóndi kurhajchaaka.
Jucha íni achetini xéntantaska eska ma parhakpeni judiuechani inchakutaasïnga, ka nasarenuechani inde urhejtsïkuasïndi.
Ka k'éri tiósïo jamberi nósesi ambe úkuekaspti, k'óruni jucha jupikaspka.
Engari kurhamarhekorheaka úakari sési míteni iámendu íni ambe enga jucha arhinharhikuni jaka.”
Ka judiuechaksï Tértulu jingunispti, uandaxaptiksï eska ima ambe ísïspka.
Jiájkani juramuti Pábluni uandaraspti ka Páblu mókukorhespti: “Ji mítetixaka eskari sáni ióntkitki uératinia íni iretarhu k'amanharhitpentaxaka; jimbosïni no sáni chéparini mókukorheaka.
Chájtsï úaka jánhaskakorheni: Nótki jamberi témbeni tsimani jurhiakuesti, ji Jerusaleni karhamaspka Diósïni k'éri ambe arhini.
Nónajatintsïni k'éri tiósïo ka k'umanchekua tángorhentskuecharhu ka iretarhujtsïni exesti nema jingunchi ambe arhijperani jarhani o ji k'uiripuni manatani jarhani.
Ka nójtujtsïni úati xarhatacheni ambe engajtsïni arhinharhikuni jaka.
K'órukini aiangukorhentaxaka eska néka i jimbanhe jakajkukua engaksï inde arhijka eska arhujtata méska, ji juchari tátecheri Diósïni k'éri ambe arhisïnga, ka jajkajkusïnga iámendu ambe enga xáni juramukuarhu karakata jaka ka engaksï Diósïri uandaricha karantaka.
Ka ji Diósïni májkueni mintsikaxaka eskaksï inde na mintsikani jaka, eskaksï kaxumbiticha ka nóambarhati k'uiripuecha tsíntaaka.
Ísï jimbosïni jíjtuni jangorhentajka méntkisï sési jarhani Diósïni japarini ka k'uiripuni japarini.
Sáni ióni jimbo junguaska tumina sáni juuakuani jucheni anapuechani ka parhandikua ambe kéjtsïtani.
Engani pímbinhaxentapkia, ji k'éri tiósïo kéjtsïtaxapka ka jimajtsïni xéntaspti, ka ji jandiojkusïni jámani jápka.
Imaksï máru judio Ásia anapuespti. –imajtsïnisï jupirindi ixu t'úngeni japarini arhinharhikorheni engani ambe ji kánguani jaka;
óchka inde engaksï ixu jaka uande, ambenhasïni nósesi u jiájkani engani k'éri tángorhekuarhu pánhapka,
o imaxamu jimboe engani ji k'éri tángorhekuarhu terujkani jakuatini uinhamu uandapka: “Chájtsïni iásï uarhiricheri tsíntskua ambe jimbo k'amanharhitantaxaka.”
Féliksï enga jimbanhe jakajkukueri ambe sési mítetini jápka, erokataraaspti arhiaparini: “Enga k'éri p'urhejkuti Lísiasï kétseakia jiájkanksïni arhiakia ambe engani eratseaka.”
Ka p'urhejkuticheri urhejtsïkurini juramukuspti eska Páblu xéni japiringa, ka eska jurajkupiringa ambe enga Páblu úekani japiringa ka eska jurajkuapiringa engaksï pámpiri jémbecha p'urhembepiringa.
Tátsekua namuni jurhiatekua jimbo, Féliksï, temba Drusila jinguni niáraspti, ima uarhiti judiouespti; ka Pábluni p'itajkorhespti ka kurhajchaxapti Krístu Jesusiri jakajkukuani.
Ka enga Páblu sési irekueri ambe aianguntapka, ka néna úni p'íngukorheni ka imani jurhiatekueri enga k'amanharhitperanhantaaka, Féliksï chétku inchajpaataspti uandani: “Níia; ne engani jatini úaka jíkini p'itajkorheaka.”
Ka Féliksï erokorhexapti eska Páblu tumina íntskupiringa; jimbosï sóntku jatini p'itajkorheni jarhempti ka ima jinguni uandaxeni jarhani.
Tsimani uéxurhini jimbo, Féliksï, Porsio Féstuni juramukua mójkutaspti, ka judiuechani nóna sési pakarakuani Pábluni ónhatini jatsispti.



Enga Féstu Sesarea niárapka Jerusaleni karhamaspti.
Ka tátecheri urhejtsïkuricha ka judiuecheri achamasïchaksï niraspti Páblueri ambe k'amanharhintantani,
ka kómarhisptiksï eska Pábluni Jerusaleni pápiringa sáni, ka imaksï xanhari jimbo úskutixapti Pábluni atani.
K'óru Féstu arhiantaaspti eskaksï Pábluni jatsipiringa Sesarea jatsini, ka eska ima uéraxamempkia jini nirani.
Féstu uandaspti: “Kétsemeksï máru chári urhejtsïkuricha jíndeni jinguni, ka enga ima acheti k'amarhintstika, jinijtsï arhinharhikuaka.”
Enga iúmu taminu jurhiatekua o témbeni jurhiata ísï Jerusaleni jápka, Sesarea kétsemaspti ka pauandekua útatsperakuarhu uaxakaspti ka Pábluni p'itajkorhespti.
Enga Páblu niárapka judiuecha engaksï Jerusaleni uératini kétsemapka uirhipkurhapasptiksï, uánekua ambe ka nósesi ambeksï arhiparhataxapti ka nóksï úsïrempti xarhatani eska ísïspka.
Ka Páblu mókukorhesïrempti: “Ji judiuecheri juramukuani no k'amanharhikuntaska ka níjtu k'éri tiósïoni ka níjtuni Sésarini k'amanharhikuntsï.”
K'óru Féstu enga judiuechani sési uékempka pakarakuani, Pábluni kurhamarhespti: “¿Uékasïnkiri Jerusaleni karhamani ka eskakini ji jini k'amanharhirantaaka?”
Ka Páblu mókuntaspti: “Ji Sésariri útatsperakuarhu jarhaska, ixusïni k'amanharhitanhantaaka. Ji judiuechani nómbe ma nósesi úkuaska, t'úri sési mítetixaka.
Engani ji ónhakata jaka jimbokani ambe ma k'amanharhintaka ka uándikukueni, ji nómbe ma uandakorhesïnga; k'óru nórini úaka intsïnharhitaani indeni ambe jimbo engajtsïni k'amanharhirantani jaka engaksï no újka xarhatani eska ísïska. Ji ísï kurhajkorhexaka eskarini Sésari útacheaka.
Jiájkani Féstu imeri arhistatspirichani kurhamarheaspti ka tátsekua mókuntaspti: “Sésari jingundi níkuekaxaka, Sésari jingundi niuaka.”
Tátsekua namuni jurhiatekua jimbo, irecha Agripa temba Bérenise jingunksï Sesarea niraspti Féstuni p'urhembeni.
Ka jimbokaksï ima sáni ióni jima pakarapiringa, Féstu irechani Páblueri ambe aianguntaspti: “Xu jurhasti acheti ma, arhispti, enga Féliksï ónhatini jurajkuka.
Ka jiájkani engani ji Jerusaleni karhamapka, tátecheri urhejtsïkuricha ka judio anapu achamasïchajtsïni kurhachexapti eskani k'amanharhirantapiringa.
Ka ji arhiaspka eskaksï Róma anapuechani no p'indeska intsïnharhitpeni eka k'amanharhintsti no mókukuantauaka imechani engaksï k'amanharhitantani jauaka.
Imaksï ixu jíndeni jinguni jurhaspti, ka pauandekua útatsperakuarhu uaxakaspka ka imani achetini p'itajkorhespka.
Imaksï jurhaspti engaksï k'amarhitantani jápka, ka nómbemaksï k'óru arhispti nósesi ambe engani ji eranhaskani jápka;
indecheri jakajkukueri arhirperata ambejkuksïsï uandani jápti, ka achetiri ma engaksï Jesusi arhimpka, enga uarhikia ka enga Páblu uandajka eska tsípiti jarhaska.
Ji íni ambe no jánhaskeraspka ka arhispka: ¿niuari Jerusaleni, ka eskakini íni ambe jini k'amanharhitantaaka?
Ka jimboka Páblu uandakorhespka eska imeri ambeksï Sésarini jurajkukupiringa néna enga ima eratsepiringa, juramuspka eskaksï kuáni japiringa ekani jamberi Sésari jinguni axapiringa.”
Agripa Féstuni arhispti: “Jíjtuni úekapiringa imani achetini kurhajchani.” Ka Féstu arhintaspti “Pauandi kurhajchaaka.”
Pauandekuaksï Agripa Bérenise jinguni sési xukuparhantatini útatsperakuarhu inchaspti k'éri p'urhejkutichani jinguni ka iretarhu anapu achamasïchani jinguni. Enga Féstu juramupka, Páblunksï incharaspti.
Ka Féstu uandaspti: “Irecha Agripa ka iámendu engajtsï ixu jaka; xéxakajtsï íni achetini engaksï uánekua judiuecha juka ísï eskaksï Jerusaleni na tángorhentapka uinhachaparini eska uándikukueska.
Ji jánhaskaspka eska nómbe ma úspka enga jimbo jukanchapka uándikunhani; ka jimboka inde uandakorheska eska Sésari k'amanharhitantaaka, ji eratseskia ima jinguni axani.
No jánhaskasïnga íni achetiri ambe, Sésarini ambesïni karakuaa; jimboksïnisï chánksïni juácheka, ka sánderu sáni chánksïnimendu ireche Agripa, jimbokani uékaxaka miteni, engajtsï ambe kurhamarheakia ji jánhaskaaka ambesïni karaa.
Ji nósesi xésïnga ónhakatani ma axani no karaparini ambeksïsï xáni arhiparhatani jáki.”



Irecha Agripa Pábluni arhispti: “Úakaria uandakorheni.” Jiájkani Páblu iójkurhantaspti ka uénaspti uandakorheni:
“Kánekua tsípexaka irecha Agripa, engani iásï t'úngeni japarini uandakorheaka iámendu ambe engajtsïni judiuecha arhiparhatani jaka.
Ka sánderia jimbokari t'u míteska iámendu p'indekuechani ka judiuecheri ambe. Ísï jimbokinisï kurhacheni jaka eskarini tekaachentaaka kurhajchani.
“Iámendu judiuechaksï mítesti eskani jiájkantki engani ji tumbi sapichuepka, ji juchari iretarhu Jerusaleni irekaspka.
Indejtsïni ióntkitki uératini mítesti, ka engaksï uéjka úatiksï uandantani eska ji fariseueni irekaspka, ísï eska ima kúngorhekua na k'amak'amasï juchari jakajkukuani arhistatspejka.
Iásï engajtsïni ixu k'amarhirantani jaka, imani jimboesti jimbokani mintsikaxaka aiatsperakuani enga Diósï juchari tátechani aiakuaka,
engaksï témbeni tsimani iretecha erokorheni jaka.
¿Andijtsïsï cha no jakajkujki eska Diósï uarhirichani tsítantaasïnga?
Ji ísï eratsexapka eskani nenauejki jásï jimbo jatsipiringa Jesusi Nasaretiri jakajkutichani k'amajkuani.
Ka Jerusaleni ísï úspka, k'érati tátecheri juramukua jimbo, ji uánekua jakajkutichani ónhatarkorheaspka ka jíjtuni jamberi sési exesïrempka engaksï uarhikua k'amanharhitanhantani jarhempka.
Mémechani uéntani k'umanchekua tángorhentskuecharhu niraspka, ka jángorhentasïrempka eskaksï nóteru jakajkupiringa, ka xáni kurhenheani máteru iretecharhu jamberi jirinhantaasïrempka.
Íni ambe jimbosïni Damasku nira jápka k'érati tátecheri juramukua jimbo;
ka sési jimbo, k'éri irecha, teruxutini xanhari jimbo exespka t'íntskua ma enga auandarhu uératini júpka, ka sánderu t'íxexapti eska tata jurhiata, ka jucheti pámpirichani jinguntsïni t'íntskachespti.
Ka iámenduechachi kuarhatsespka ka ji kurhaska nemarini ebreo jimbo arhini: “Sáulu, Sáulu, ¿andirinisï jirinhantajki? “Jandiojku jatindi atakorhexaka.”
Ka ji arhispka: “¿Néskiri, Acha?” Ka Acharini arhispti. “Ji Jesusiska ima engari t'u jirinhantani jámani jaka.
K'óru anhaxurhintsï; xarhacheskakini eskari jucheti jántspiriuaka ka eskari jucheti ambe uandantaaka engari exeka ka ambe engaterukini exeraaka.
Jíkini chéti iretarhu ka no judiuecheri iretarhu axaxaka, ka kuájchakuakakini,
eskari exerauakia; ka eskaksï pájpakandekuarhu uératini t'íntskuarhu niátaaka, ka eskaksï Satanasiri juramukuani jurajkuauaka ka Diósïnksï andarhentani; ka eskaksï k'amanharhintskuechani puántspenhantaaka, ka eskaksï imani mínda p'iuaka erakukatecha jinguni engajtsïni jíndeni jakajkujka.”
“Ísï jimbo irecha Agripa, ji kurhandiraska engani auandarhu uératini jánhastanhaka,
jimbosïni Damasku anapuechani uénaka aianguantaani ka tátsekua Jerusaleni anapuechani, ka iápuru Judea ísï ka ístu no judiuechani arhijtsïkuaska eskaksï móantaaka ka eskaksï Diósïni andarhentaaka ka eskaksï jángua jimbo xarhataaka eskaksï móantaskia.
Íni ambe jimbojtsïnisï judiuecha, k'éri tiósïo jupikapti ka uandikuxamentijtsïnia.
Ka jimbokarini Diósï kuáchakuxaka jimbosïni iásï jamberi anhatsekorheka k'érati ka sapirhatichani aianguantaani ambe angamenduksï Diósïri uandaricha uandaka ka enga Moisesi uandaka eska úkorhepiringa:
eska Krístu uarhipiringa ka eska ima uénapiringa tsíntani ka ísï judiuechani ka no judiuechani erajkutaapiringa.”
Enga Páblu íni ambe uandakorheni jápka, Féstu ichajpaataspti: “Páblu tandonhaskaskaria, iámuri xerejtsïxakaia xándi arhintani.”
Ka Páblu uandaspti: Nómbe tata Féstu, jinisïni imani ambe uandani jaka enga ísïka, no tandonhaskaxaka.
Irecha Agripa íni ambe sési mítetixati, jimbosïni imani japarini no chéjka uandani, ji arhijka eska iámendu ambe míteka, jimboka iápuru ísï mítekorheska.
¿Irecha Agripa cha Diósïri uandarichani jakajkuasïnki? Ji mítetixaka eskajtsï jakajkusïnga.
Ka Agripa Pábluni arhintaspti: “Sanorini chéti uandakuechani jimbo krístu jinguniraxapkia.”
Ka Páblu uandasptiteru: “Eskamendu Diósï sóntku o ióni jimbo uékaaka ka isïjtsï jámani eskani ji, ka no t'újku, iámenduecha, engajtsïni iásï kurhajchani jaka, k'óru no tiámu jimbo játakata.
Jiájkani irecha Agripa ka juramuti Féstu ka Bérenise ka iámendu engaksï márku uaxakatini jápka jauarasptiksï,
ka engaksï uéntani jápka arhijperapantaxaptiksï: “Inde acheti nómbe ma ústi engaksï jimbo uandikuaka óksï ónhani.
Ka Agripa Féstu arhispti: “I acheti úpirindi jurajkunhani enga no ísï kurhajkorhepiringa eska Sésari útakupiringa.”



Enga eratsenhapkia eskajtsïni icharhuta jimbo Italia axapiringa, Pábluni ka máteru ónhakatechanksï p'urhejkuti urhejtsïkurinksï jurajkukuaspti enga Julio arhinhempka, ima Agusteri kúngorhekuarhu jámasïrempti.
Ka Adamitrio anapu máksï icharhutani jataspka, enga Ásia andamukuerapiringa, ka parhimespkachi. Aristarku Tesalonika anapu, enga Masedonia jaka, jucha jinguni jámaxapti.
Ka pauandekuachi Sidoni niáraspka. Julio Pábluni kánekua sési kámaspti ka jurajkuspti pámpiri jémbechani p'urhembeani ka eskaksï ima sáni exeni jápiringa.
Jima uératinichi Chípre andamukueraspka, jimbachi jarhaspka erokorheni jimbokajtsïni tarhiata k'uanhaskuntasïrempka.
Ka Silisia ka Panfilia anapu japundecharhuksï parhimespka ka témbeni iúmu jurhiatekua jimbochi Míra niáraspka enga Silisia jaka.
P'urhejkuti jima xéntaspti icharhuta ma, Alejandria anapu ma, enga Italia nirempka, ka jatsirasptijtsïni.
Sáni ióni, icharhuta kánekua iatsitapasti ka kánekuachi ióndaspka Knídosï andaparhakuerani. Ka jimbokajtsïni tarhiata no jurajkuspka andamukuerani, Salmunisïchi niraspka ka Krétachi uanondarheska jimesï enga no tarhiauempka;
ka kánekua úkua jingunchi andamukueraspka jima enga Ambakiti niantskua arhinhajka, jimajku enga k'éri ireta Lásea jaka.
Sáni iónisptia ka kánekua úkua jukasti icharhuta jimbo nirani, ka k'arhinda jakueri k'uínchekua t'uíni nitamasptia. Ka Páblu arhiaxapti:
Pámpiricha, xéxaka eskachi kánekua úkua jinguni parhimeaka, no icharhutajkusï uekameati, iámu ambe enga xáni jatarini jakajku uekameati, juchachi jamberi uarhimeaka.”
K'óru p'urhejkuti urhejtsïkuri Pábluni no kurhajchaspti, imani enga icharhutani páni jápka ka enga icharhutani kámempka sánderu kurhajchaaxapti.
Ka jimboka jima no iauantskua nitamakorhekuespka, iámenduechaksï eratsespti jima uératini Fénika niárani, máteru ireta Kréta anapu, enga jimajku no iauani karhakua jápka, ka iauantskuanksï jima erokorheni.
No uinhamu tarhiaxapti karhamani ísï, ka eratsesptiksï eskaksï úpiringa nirani, p'ímantaasptiksï icharhuta p'íngutarakuechani ka Krétaksï uanondarhespti.
K'óru jimajku akuitse janikua ma úkorhespti enga ómekuarhu uératini kétsemupka.
Icharhutani páspti, ka nóchi úspka icharhutani p'ínguni, ka itsïjtsïni páspti.
Ka tarhiatajtsïni máteru ómekuarhu andamuteraspti enga Kaúda arhinhempka ka jimachi kánekua úkua jinguni icharhuta sapichuni tarhatantaspka.
Engachi karhatantapkia, icharhutanksï kánekua sïndari jójchukuspti jimboka úpiringa kutsarirhu pisijchuni, p'ikuntarakuanksï tarhatantaspti ka jurajkusptiksï eska itsï pápiringa.
Ka jimboka sánderu uinhamu tarhiaxapka, pauandekuaksï icharhutarhu ambe petanhaspti.
Tanimu jurhiatekua jimboksï iámendu ambe engaksï icharhutarhu úrempka késkuaspti.
Ióni~tata jurhiata ka jóskuechaksï no xarhanchespti; jimboka kánekua nósesi janixapka engachi jamberi nóteru eranhaskempkia eskachi tsípiti uémentapiringa.
Sánchi ióni nóteru t'irespkia, Páblu jauaraspti ka iámenduechani arhiaspti: “Erachicha, sési japiringachi engajtsïni Krétatku kurhajchapiringa, íni ambejtsï no nitamanchakorhepiringa ka xáni uánekua ambejtsï no ambendarhepiringa.
Iásïksïni arhixaka eskajtsï uinhapentaaka; nónema uarhiati, icharhutajkusï xerekorhentaati.
Íni chúrekuarini Diósïri ánjeli ma xarhachesti, ima engarini p'ímutantaka ka engani k'éri ambe arhijka,
ka arhistirini: “Páblu ásï jama chéni, Sésari jingundi niáuaka, exe Diósï t'úngeni jimbo k'uajchakuauati iámenduechani engaksï icharhutani jatapani jaka.
Ísï jimbo pámpiricha ásï che je, ji Diósïni mintsikaxaka ambe engarini arhika.
Ómekuarhu ma isïchi niareraaka.”
Témbeni t'ámu jurhiakuajtsïni itsï Adriatiku ísï páxapti ka terujkani chúri isïksï p'ikuarhetsepti echerirhu andamukuerani jarhani.
Ts'ématakuanksï inchamaspti ka xésptiksï eska tanimu ekuatse ka iúmu tsimani ióxurhakua jauamespka, sántku urhepatinksï ménderu ts'éretakuani inchamaspti ka xésptiksï eska ma ekuatse ka iúmu tsimani ióxurhakua jauamespka.
Chéxaptiksï jimbokachi úpiringa k'erandani ma uasarhentani, icharhutarhu tatsepani t'ámu p'íngutarakuechanksï k'uanimaaspti, ka kómarhaxaptiksï eska sóntku erandepiringa.
Ima engaksï icharhutarhu ánchekorhempka kétsekuekaxapti, ka icharhuta sapichu máksï késkuxapti, arhimetaparinksï eskaksï urhepantu p'ingutarakua jatsirhukuxamempka.
K'óru Páblu p'urhejkuti urhejtsïkurini ka p'urhejkutichani arhiaspti: “Engaksï inde no icharhutarhu pakaraska, chájtujtsï ixu uarhimeaka.”
Jimajkanksï p'urhejkuticha sïndarichani kachukuaspti enga icharhutani késkuni jápka, ka icharhuta uékamespti.
Engaksï erokorheni jápka eska erandepiriga, Páblu iámenduechani arhiaspti eskaksï t'irepiringia arhiaparini: “Témbeni t'ámu jurhiakuestia engajtsï nóteru ambe ma akaia erokorheparini nenaxamu jánhaskorhea.
Ísï jimboksïnisï arhini jáka eskajtsï ambe atsïkorheaka, chári sési jimboesti; jimboka nónema ma jauiri jamberi p'iuaka.”
Íni ambe uandarini k'urhinda ma p'ikuspti, ka iámenduechani japarini Diósïni diósïmaiamukua arhintaspti ka arhukuspti ka arhaspti.
Jiájkanksï iámenduecha tsípentaspti ka t'iresptiksï.
Engachi icharhutarhu jámani jápka témbeni tanimu ekuatse ka témbeni kuímu (276) ísïspkachi.
Engaksï iámenduecha sési t'irepkia, tríjuksï japundarhu k'uanimaspti jimbokaksï uékasïrempka eska icharhuta nóteru xáni k'uetsapepiringa .
Ka enga erandepka, icharhuta párichaksï no miiuntaspti; ka eraasptiksï eska inchandikutini ambandespka andamukuerani, ka icharhutanksï jima andanditerakuekaxapti.
Icharhuta p'ingutarakuechanksï japundarhu jurajkuaspti, ka kuntsïkutarakuanksï kueratakuspti. Ka takusïksï karhatantaspti jirinhakutani eska tarhiata uémantaapiringa.
K'óru icharhuta kutsarindu inchatseraspti, ka jima atarhutakorhespti, urhepani inchatseraspti, ka tátsepani nósesi kúskantaxapti jenguerakua jimbo xerejchuntani.
Jiájkanksï p'urhejkuticha eratsespti ónhakatechani uándikuani, jimbokaksï máru úpiringa xarheameparini sïpakorheni;
k'óru p'urhejkuti enga Pábluni kuájpeni jápka no jurajkuaspti ka juramuspti eskaksï ima engaksï jurhenapka xarhiameni urhetku k'uanimepiringa ka urhetkuksï uémentani;
ka eskaksï máruteruecha k'érati k'erericha jimbo uémentapiringa. Ísïchi iámenduecha tsípiti uémentaspka.



Engachi uémentapkia, mítespkachi eska ima ómekua Málta arhinhasïrempka.
Ka ómekuarhu anapuechajtsïni kánekua sési kámaspti; ka k'éri máksï kurhikaspti jimboka janixapka ka tsirakorheni jarhani, ka sésijtsïni erokaspti.
Páblu ma kununharhikua chkári k'arhiri tánantaspti; ka enga k'uanijpani jámempka, akuitse ma enga chpíri jimbo sïpakorheni jápka Pábluni mápkuspti.
Engaksï ómekuarhu anapuecha Pábluni erajkupka arhijperasptiksï, “I acheti uándikpiti ambeti; tsípiti uémentasti, k'óru ikimekata jarhasti ka uarhiati.”
K'óru Páblu akuitseni chpírirhu uauajkurhaspti ka nómbe ma úkorhenchaspti.
Imaksï erokorhexapti eska k'úpiringa o eska mátirku uarhipiringa; ka erokatinksï ka exerinksï eska nómbe ma úkorhenchaspka, ménderuenksï eratsespti ka uénasptiksï uandani eska Diósï méspka.
Jima no iauani, ómekuarhu anapu urhejtsïkuri ma enga Publio arhinhempka, echerichani máru kángorheasïrempti, imajtsïni sési erokaspti ka tanimu jurhiatekuajtsïni chéni jémbo pakataspti.
Ka Publioeri tátjemba apondikuspti jimboka pákua p'iraska ka tinharani jarhani. Páblu inchaspti exeni, ka kómarhijpekuspti, ka p'ájtsïkuspti ka ima ambakerantaspti.
Íni jimboksï máteru engaksï ómekuarhu p'amenchani jápka, Páblu jingunksï niraspti ka ambakeranhantasptiksï.
Ka kánekuajtsïni sési kámaspti ka uánekua ambejtsïni intsïmbespti engachi pákorhepiringa.
Tanimu kutsï jimbochi Alejandria anapu icharhuta ma jimbo niraspka, enga iauantskuani jima nitamapka, ka icharhuta~tsimani diósïchani jukarhuaspti.
Sirakusachi niáraspka ka tanimu jurhiatekuachi jima pakaraspka.
Jima uératinichi nipaska ka Réjiochi niáraspka. Ka pauandekua k'arhamani ísï tarhiaxapti ka tsimani jurhia jimbo Puteolichi niáraspka.
Máru erachichanchi jima xéantaaspka ka kánekuachi sési p'ikuarheraspka, ka iúmu tsimani jurhia imecha jingunchi pakaraspka. Ka tátsekuachi Róma niáraspka.
Engaksï erachicha mítetini eskani jucha niáraspkia, Apio kópekuarhu jamberijtsïni niraspti kúmani, jima engaksï tanimu jájkorhekuecha jaka. Páblu exearini, Diósïni diósïmaiamukua arhintaspti ka tsípentaspti.
Engachi Róma inchaakupka, Páblunksï jurajkuspti k'umanchekuarhu ma jarhani p'urhejkuti ma jinguni enga exeni japiringa.
Tanimu jurhiatekua jimbo, Páblu judio urhejtsïkurichani uandajpatarkorheaspti. Ka engaksï ima tángorhentapka, Páblu arhiaspti: –Erachicha, ji nómbe ma nósesi úkuska jucheti iretani, níjtu jucheri tátecheri p'indekuani nósesi úku, Jerusalentsïni jupikaspti ka Róma anapuechantsïni intsïnharhitaspti,
imajtsïni mámaru ambe kurhamarhesti ka jurajkukuekaxaptia jimbokajtsïni nómbe ma xénchentaspka engani jimbo uandikunhapiringa.
Ka jimbokaksï judiuecha no jiókorhempka, ji uandakorhespka eskarini Sésari arhinharhikupiringa, no jimbokani Sésarini jucheti ireteri ambe arhinharhikuekani jáka.
Íni ambe jimboksïnisï ióarhika, exekuekaxapkaksïni ka aiangukorhenksïni, nóchkani ji imani jimbosïni jójkukata jaki andi enga Israeli erokorheni jáka.”
Ka imaksï arhintaspti: –Jucha Judea uératini nóma karakata intsïnhantaska enga chéti ambe arhijka, ka no ma erachi engaksï ixu janoka aianguntasti nósesi ambe chéti ambe.
K'óruksïni kurhajchakuekaxaka ambe engari eratsejka, nóchkani jucha imani jakajkua arhujtateri mítetixaki eska iápurisï imeri ambe nósesi uandanhaxaka.”
Ka pakatperasptiksï eskaksï ma jurhiatekua tángorhentapiringa ka ima jurhia uánekuaksï niáraspti jima enga Páblu jájkuarheni jápka. Ka Páblu chúskutaspti Diósïri irechekueri ambe aianguantaani, ka Jesusiri ambe jajkutakutaraani uékaaxapti, Moisesiri juramukuani ka Diósïri uandaricheri karakatani arhiantaaparini.
Máruksï Pábluni kurhajchatini jakajkuspti,
ka máruksï no jakajkuspti, ka engaksï no úpka teruatperani níntaxaptiksïa, jiájkani Páblu índerku arhiaspti: “Jimbochkasï Espiritu Sántu juchari tátechani Diósïri uandari Isaiasïni jimbo uandapti
arhiaparini: Ni íni iretani arhini: Sésiri kurhauaka, k'óruri no kurhanguaka, sésiri eskani jauaka, k'óruri no exeaka.
Jimboka i ireta mintsitani chuperaska, nóksï úekasïndi kurhani, ka nóksï uékasïndi exeni; ásïksï exee ka kurhaanksï ka mintsita jingunksï kurhanguni ka móantanksï ka ji ambakerantaani.”
Mitetini jáchka je eska i Diósïri p'ímutantskua no judiuechasï axamenhaka; imaksï k'óru kurhauati.
[Engani íni ambe arhiapka judiuechaksï níntaspti mámaru ambeksï arhijperapantani.]
Páblu tsimani uéxurhini k'umanchekuarhu ma jarhaspti enga kuámpepka ka iámendu eroasïrempti engaksï p'urhembempka.
Diósïri irechekueri ambe uandantasïrempti ka Acha Jesusiri ambe jurhentpesïrempti jarhamekua jinguni, ka nónema ambe arhini jarhasïrempti.



Chári sésikua jimbo Roma anapuecha, Ji Pabluesïni karani jaka, Jesukristueri uandakua páriska, Diósïrini erakusti imeri ambakiti aiangperakuani uandantani jámani,
eska na aiatspetini jápka ka engaksï imeri uandakua páricha na karantapka,
eska Dabiri sïrukueska jimboka ísï kángorhenhaspka eska parhakpeni anapu ma na kángorhenhajka,
ka eskajtu Diósï Uájpeska, jimboka Espiritu pímbinhasïri uinhapekua jimbo tsítanhantaska. Juchari Acha Jesukristu.
Imeri jakangurhikua jimbo jucha míndanhaska iámu parhakpeni uandantani jámani eska ima kurhajchanhaaka ka mintsikanhani.
Ka iámendu chájtu engajtsï Roma irekani jaka, Jesukristuni jingunijtsï eranhaxaka,
Diósïksïni erakusti ka kánekuaksïni xénchasïndi. Juchari Diósï Táte, ka Acha Jesukristuksïni úchakuare ka sési jakuaksïni kóndeni.
Urheta Diósïni diósmaiamukua arhixaka, Jesukristuni jimbo, jimboka iápurisï mítekorhepaxaka eskajtsï cha imani mintsikaxaka.
Ji Diósïni jimbo uandaxaka, jimbokani ima Uájperi ambakiti aiangperakuanisïni uandantani jámka, imanisïni mintsita jinguni marhuakujka, ka exexatirini eskaksïni kómarhijpecheni jarhasïnga,
ka eskani kurhakuni jarhasïnga, eskarini sésikua íntskuaka niranksïni p'urhembeni,
jimbokaksïni exentskuekaxaka ka aiangunksïni úekasxaka máru espiritueri jurhengorhekuechani engajtsï jinguni uinhapentaaka,
eska ísï jámani chájtu úaka méntkueni mintsikani ka jarhojperani.
Míte je k'óru, erachicha, eskaksïni ióni p'urhembekuekaskia, ka méntkisïrini ambe ma p'íngusti. Uéksïnga cha jinguni jarhani ka jíjtuni p'ikuarherani na engajtsï xáni újchakurakata jaka, ísï eskani máteru iretecharhu na p'ikuarheraka.
Íni ambe aiangukuekaxaka grieguechani ka ístu iauani isï anapuechani ka k'éri jurhendichani ka no jurhendichantu ísï.
jimbosïni xáni ninhejchani jaka chánksï jinguni engajtsï Roma jaka, ka pájtamaakaksïni ambakiti aiangperakua aianguntani.
Sési jimbo no k'uratsesïnga ambakiti aiangperakuani aiangpeni, jimboka Diósïri uinhapekueska, enga p'ímutantajka imechani ne enga jakajkujka, judiouechani uénani ka grieguechantu ísï,
jimboka ísïsï xarharajka ambe enga Diósï uékajka, eska sánderu jakajkupanhaaka ísï eska karakata na arhijka: “Kaxumbiti, jakajkukua jimbosï sési irekaati.”
Diósïri ikimperata xarharastia auandarhu, eska ikiakusïnga k'uiripuni enga no p'amojkpejka ka no xénhchpeni, ka engaksï nósesi jámaparini no uéjka eska mítekorheaka ambe enga ísïka,
jimbokaksï jánhaskatixaka ambe enga Diósïrika, Diósï xarhatakuasti.
Nájkirukachi~Diósïni no exejka, parhakpeni kueraakuarhutki uératini xarharaxati imani ambe jimbo enga xáni újka: Enga imeri uinhapekua nómeni k'amarhujka, ka enga Diósïka, jimbo, iámu parhakpeni anapuecha nóteru ambema jimbo úati ónharhini;
ka na uéjkiksï mítepkia Diósïni, nóksï k'éri ambe arhisti, ka nójtuksï diósmaiamukua arhisti, sánderuksï mímixeti jurhendi p'ikuarheraparini, iámuksï tandojtsïsti ka mintsïtaksï pájpakasï ka chérhekueni jásï ma kámsïndi,
Xánksï jurhendi arhikorhetini, iámuksï tandonhaskasti,
ka Diósïri pimbinhaxiti tíntskuaniksï jurajkusti, enga no terejka; ka k'uiripueni járhatiksï úkorheasti~ka kuínini járhatiksï úkorheasti~ka ch'anchakini jarhatiksï úkorheasti~ka akuitseni jarhatiksï úkorheasti engaksï~ísku terejka.
Jimbosï Diósï jurajkuaati eskaksï jurajkutakorhentaaka ísku jánhchani, ka eskaksï imani úaka ambe engaksï mintsitarhu nósesi jásï ambe tsitini jaka,~ka jamberiksï jimajku úndasti p'árhperani
ima engaksï Diósïri jurhimbitkuekuani chkuándirakua jinguni mójtakuka, ka engaksï imani ambe jakajkujka ka marhuakuni enga Diósï úka ka nóksï~Diósï Kuerajpirini jakajkuni enga, imani enga méntkisï k'éri arhinhajka. Ka ísïsti.
Jimbosï Diósï jurajkuati eskaksï méntku k'uratsekua tsîtatini irekaaka;~ka indecheri uarhitichaksï jamberi nóteru tatakaecha jingunderku p'árhperasïndia, iásïksï máteru nanakecha jinguni ísï kámperasïndia, na uéjki nóteru ísïjkia.
Ka tatakechajtuksï témbechani mirikurhiastia ka máteru tatakechanksï jinguni k'uratsekua ambe niátaxati, jandiojkuksï p'íntaxati ambe engaksï andakorhetini jaka ísïksï no kurhandirarini.
Ka jimbokaksï no jiókorheka Diósïni, Diósï jurajkuasti eskaksï eratsekua tsîtaaka ka eskaksï imani ambe niátaaka enga nómbema jimbo sésika.
eskaksï nombema sési úaka, eskaksï mintsitarhu jatanheaka nósei únhchakua, eskaksï iámu ambe piánhchaaka, eskaksï nósesi ambe únhchaaka, eskaksï kánekua epurhpeaka, eskaksï atajpenhchaaka uándipeni, eskaksï iámu ambe no jaiapenhentaaka, eskaksï tandojchpeaka, eskaksï iámendu ambe no jaiapanhentaaka, eskaksï arhinhchpiriuaka,
eskaksï uandatsetspitiuaka, Diósíri ikiatspirinksï, nósesi uandaristiksï, imani ambeksï jamberi arhikorhesïndi engaksï no jurhenaka úni, sóntkuksï xékuntasïndi néna nósesi ambe úni, tátjembechanksï no kurhandirakuasïndi,
inchandimestiksï, ískuksï aiatspesïndi ambe, nóksï p'ikuarherasïni ambema nósesi útspeni, ka nóksï sáni~p'amojkpesïndi.
imaksï mítetixati, eska Diósï uandarixaka eskaksï xásïkua uarhikueska, ka nóksï~jandiójku mítesïndi indeni ambe úni, útaseruksï jaiapanhekuantaasïndi máteruechani engaksï xásï ambe niátka.



Indeni jimbori, t'u nónemani úaka arhinharhikuni, ne uéjkikari, jimbokari máteru nemani arhinharhikutini jandiojku uekajpekorhexaka, jimbokari ísï jámani májkueni niátaxaka eskaksï ima na niátani jaka.
Mítetixakachi eska Diósï~jurhimbitkueska ka eska no jukari arhinharhikuasïnga ísï niatatichani.
¿Andi t'u, engari máteruechani arhinharhikuani jaka, eratsexaki eskakini Diósï t'úngeni no arhinharhikuaka?
¿Ándi t'u ísku ambeni exexaki imeri kóntperatani ka tekantskuani ka engakini no ikiachejka? ¿Andi nóri kurhangusïnki eskari Diósïri kóntperata jimbo móantaaka?
K'óru engari mintsita chuperaka ka nóri uékani móantani, ikimekuari andakorhexaka, jiáni enga Diósï terujkani anhaxurhitini sési útatspentaaka,
enga mándani arhini maiamuantauaka ambe enga xáni andakorhenhaka:
imechani méntkisï tsípekua íntsauati engaksï jángorhentaka sési ambe úni, kéri ambe jirinhakuekani, kéri ambeuatiksï ka méntkisïksï irekaati.
Ka nósani p'amojkuauati ikimeni imechani engaksï inchajtsïmantajka no uékani sési jámani ka sánderuksï ikiakorheni,
No sési niátatichaksï mískorheati ka kómuksï nitamani, judiouecha uénani ka ístu no judiouecha,
ka sési ambe úrichani t'íntskua ka kaxumbekua ka sési jakua íntsauati, judiouechani uénani ka ístu no judiouechani.
Jimboka Diósï nónema jinguni sánderu k'uetsapesïnga.
Jimboka ima engaksï k'amanharhintajka juramukuani no míteparini, nóksï jánhaskatini uarhiaati; ka ima engaksï k'amanharhintajkateru juramukuani mítetinia, juramukua arhinharhikuauati;
jimbokaksï Diósï imechanisï sési xéajka engaksï juramukuani kurhandirakujka, no imechani engaksï ísku kurhajka.
Engaksï no judiouecha, juramukuani no mítetini, juramukeri arhistatsperakuani~úrajka, indeksï juramukuani kángorhexatiia, nájkirukaksï no míteka,
juramukuanksï mintsitarhu kámaxati, indeksï míakorheatia ambeksï sési úxaki o ambeksï nósesi úxaki
ima jurhiatekua enga Diósï xarhatatspeaka enga xáni ambe patsanhetini jatsinhaka, eska Jesukristueri ambakiti aiangperakua na arhijka, ima engani ji jurhetpejka.
T'u engari judio úkorhejka, ka juramukuaniri jupikorheni ka k'éramakorheniri engari Diósïni mítetika,
míteskari ambe enga Diósï uéjka, kurhangusïngari ambesï sánderu sési, jimbokari juramukuani jurhendanhatixakaia,
ka sésiri xékorhexaka imechani urherukukuani engaksï pájpakandu jámani jaka,
ka no jánhaskatichani arhistakuani, ka sapichani jurhendaani, jimbokari mítetixaka, eska juramukua mímixekueska, ka eska jurhimbekueska.
Ka engari máteruni jurhendani jakaia ¿Andi nóri úpirini sáni t'ujku arhistakoreni? ¿Andirisï arhijtskpejki eska no sïpatsperanhaaka, ka jiniri t'u sïpani jarhani?
Ekari uandajka eska no jánhaaka ísku jándinhani ¿Andirisï ísku jándi? Ekari ikiajka diósï eratakatechani exeani ¿Andirisï inchakuajki diósï eratakatechani ambe sïpakuani?
T'u engari juramukua jinguni sési xékorhejka, Diósïniri nósesi pakataxaka engari juramukuani no kurhandirakujka.
Chári jimbosï karakatarhu arhijti: "Diósï nósesi arhinhani máteru iretecharhu enga no judiouenhaka."
Ts'iuekuani sïkuiri p'ikujtsïkuni sési jimbo marhuasïndi, ekari juramukuani kurhandirakuska; ískuri mínda jatsikunhaka ekari juramukuani no kurhandirakuska.
Eka no mínda jukari ma, juramukuani kurhandirakuaka ¿Andi ima no mínda jukarini exenhaa? ¿nájkiruka no jukaka mínda?
Ka jamberikini inde no mínda jukari enga juramukuani kurhandirakujka, índekini jámberi úati t'úngeni arhinharhikuni, engari juramukuani míteka ka míndari jukarini; ka jiniri juramukuani no kurhandirakuni.
No tájtsïkuntkusï judiouenhajti, ka nójtu ts'iuekuarhusï mínda jukanhajti;
ambakiti judioueni jinisï p'ikuarhenhenhajti, mínda mintsitarhusï kánhajti, no karakata jimboesti, espiritu jimboesti; k'uiripu no xétspesïndi i k'eri ambeni, Diósïsï xétspejti.



¿Andi ambechkamendu sánderu ambesïnki judioueni? ¿Andi ambe marhuasïnki mínda jukani?
Iámendu ambe jimbo kánekua ambesti. Sánderu sáni jimbokaksï judiouecha mintsïkanhaska patsaranhni Diósïri uandakuani.
Ka engaksï máru no mintsikueka ¿Andi imecheri jimbo k'amakurhia enga Diósï aiakuatini jáka?
No ísïsti, Diósï k'óru májku ambe uandasïndi, nájkiruka k'uiripu chkuándireka, jimbosï karakata arhijti: “Chéti uandakua jimbori kaxumbeska ka ekaksïni útacheaka, t´'uri andakuaka.”
Ka eka juchari nósesi jángua marhuajka xarhatani ambe enga Diósï uéjka. ¿Andi jiájkanchi úaia~parhakpeni anapueni eratseni ka arhini, eska Diósï no támisï jámsïnga engajtsïni ikimejka?
Méntku nósanichi úaka ísï arhini, jimboka enga ísïpiringa, ¿andi nénateru Diósï terujkani anhaxurhia parhakpeni anapuechani arhinharhikuani?
Ka engani ji chkuándireka, ka ísï jámani úni eska Diósïri ambe sánderu sési xarharaka, ¿Andisïni útasï k'amanharhiranhantani jaki?
Márujtsïni arhinharikuxati eskanhani jucha jurhentpexaka, eska~sésiska méntku nósesi irekania. Indeksï k'óru ikimenhaati engaksï ísï eratsejka.
¿Néna jaki jimajkani? ¿Andi jucha judiouecha sánderu k'éri ambeski? ¡Nóchka ambe! arhiskaksïnia eska judiouecha ka no judiouecha májkuenichi k'amanharhintstiska.
Eska karakata na arhijka: “Nónema k'amak'amasï kaxumbitisti, méntku nónema;
Nónema kurhandirasïndi; nónema jirinhantasïndi Diósïni.
Iámu támisï ninhastia, márku tsînchekorhenhastia; Nónema sési ambe úsïndi, méntku nónema.
Arhirperakua ambejkuksï uandasïndi, tandojchpesïndiksï, ka nósesiksï útspesïndi akuitseri kuechendaksï jatachasti.
Kurhurjasjksï jámasïndi.
Ka uiriakorhesïndiksï atajpenhchani.
Iámu ambeksï xeretspepasïndi ka kómu pakatpepasïndiksï.
Noksï jurhenasti sési pájperaparini irekani.
Nóksï sáni chénharhisïndi Diósïni.”
Míteskachi k'óru eska, ambe enga juramukua arhijpejka, imechanisï arhiani jaka enga karakata juramukuajka, ka nónema úati uandakorheni jarhani jimboka Diósï terujkani anhaxurhiaka arhinharhikpeni,
jimboka Diósïni japarini no nema kaxumbeska juramukuani kurhandirakuparini; jimboka juramukua k'amanharhintskua ambejkusï mítetarpejka.
Ka iásïa, juramukuani támu péraparini, xarharastia ambe engamendu Diósï uéjka, enga juramukua ka Diósïri uandaricha arhijpempka;
Diósï uékaxati eska iámenduecha engaksï jakajkujka, Jesukristuni jimboksï kaxumbentaaka. Nani uéjki anapuenhani,
jimboka iámu k'amanharhinhantaska, ka Diósïri t'íntskuani nóteru nema exesïndia,
ka ima kóntpesti maiamperakuani, imani kéjtsïtakua jimbo enga Kristu Jesusi kéjtsïtaka.
Diósï exerpestia nénasï eratsetini japi, Jesusini maiampetarantasti ka k'uanisïndi mintsikani eska imasï uárhipka. Xani ióni no ikimpesti k'amanharhintskuechani jimbo,
jimboka ima xáni tekantskua kámsïnga, ka iásï exerpestia nénasï uéjki. Jimboka ima kaxumbeska, ka kaxumbiti exesïndi néni enga Jesusini jakajkujka.
Ka ¿Nénateruchisï k'éramakorheaia?~méntkuchi nóteru úakia arhikorheni jarhani ¿Andi náki juramukua o úkua xáni sési marhuaski? méntku nóma, imajkusï marhuajti enga Diósïni jakajkuaka.
Jánhaskaxakachkachi eska Jakajkukua jimbo kaxumbenhantasïnga; ka no arhisïndi náxani kurhandirakusïni juramukuani o náxani ambe sési úsïnki.
¿Andi Diósï judiouecherijkueski? ¿Andi máteru iretecharhu no Diósïski? Máteru iretecherijtu Diósïsti,
jimboka Diósï májkueska. Ka kaxumbitini xéati néni enga Krístuni mintsikaaka; mínda jukarichani ka no mínda jukarichani.
¿Jimajkanchi úa Krístuni jakajkutini arhini eska juramukua nóteru jukaparhakueskia? ¡nóchka ambe! ísï jámanchi juramukuani sánderu jukaparharaxaka eska Krístuni.



¿Ambesï xéntapi jiáni juchari táte Abraami, ima enga juchari tateka? ¿Ambesï jurhengorhe jakajkukueri ambe?
Eka ambe kaxumbekua exemenhapka, imani jimbo úati sési xékorheni jarhnai,~enga úka, no úati Diósïri jimbo k'éramakorheni jarhani.
Ka andisï karakata arhijki: “Abrami Diósïni jakajkukuspti, jimbosï Diósïni kaxumbiti xépti.”
Eka nema anchekorhejka, no intsïmbenhasïndi maiamperakua, maiamunhasïndi jimboka kámenhani jarhasïngaia;
Ka náuejki nómbema sési úrini, ka k'óru jakajkukuni imani enga maimpekujka k'amanharhinstichani, imeri jakajkukua jimbo p'uamenhantasïndi.
Ísï eska Dabijtu na arhijka, eska tsípeaka ima ne enga Diósï kaxumbitini exeaka, no imani ambe exekuparini néna enga jámka,
enga ísï uandapka: “¡Ima k'óruksï tsípesïndi engaksï nósesi járhati úkuechani púamenhantaka, ka nóteru maksï k'amanharintskua miámenhania!
¡Tsípekorhe ne enga juchari Acha nóteru ma k'amanharhintskua míakuni jaka!
¿Andi xásï tsípekua mínda jukarichajku intsïnha, ka no mínda jukaricha nómbe? Ekachi arhikia eska Abraami kaxumberanhantaspka jimboka Diósïni jakajkuspka,
¿Andi mínda jarhoatapi o no jamberi mínda jukaripi? Nómbe, nótki ma mínda jukarixapti.
Ima nótki mínda jukaxapti, tátsekuasï ts'iuekuani mínda jatsikumenhaptia, ka indespti mínda, eska kaxumberanhantaspkia, jimboka Diósïni jakajkuspka; Ísï jimbo iámendu jakajkutichani tátekuaxati, nájkirukaksï mínda no jukarika,~indejtuksï kaxumberanhantasïndi jimbokaksï Diósïni mintsikaska;
ka mínda jukarichani jamberi tátekuaxati engaksï no mínda jukakuantku mintsikani jarhajka, engaksï~májkueni jakajkuparini irekani jaka eska juchari táte Abraami, enga mínda nótki jukempka.
Abraami aiamenhasti eska imeri sïrukua jinguni parhakpeni míndamenhapiringa, jimboka no juramukuani mintsikaspka Diósïnisï mintsikapti.
Ka ekaksï juramukua kurhandirakua jimbo p'ika aiatspekuani, ambeteru úni jakajkunia, ka aiatsperakuajtu nóteru ambema marhuauatia.
Nani enga juramukua jimbo irekanhani jarhajka jima Diósï ikimpesïndi; ka~eka juramukua no jarhajka, nómbema k'amanharhinhantasïndi.
Jiájkani Diósïjkusï mintsikakueti, jimboka kóntperakua imeriska, ka inde aiatsperakua iámendu sïrukuani méntkisï marhuakuati; engajtsïni xáni Abraami tátecheni jaka, juramukua jinguni irerichani ka engaksï xáni Abraamini mintsikajka,
ísï eska na karakata jaka: “Uáni iretani tátekuauakari.” Ka Diósïni japarini ísï úkorhesti, jimboka imani jakajkukuspka enga uarhirichani tsítantajka, ka enga exejka imani ambe enga nótki jamberi jarhajka.
Abraami jakajkuspti eska intsïnhapiringa imani jamberi enga nóteru erokorhekuepkia; eska iretani uáneramenhapiringa enga arhinhapka: “chéti sïrukua méntkusï xáni uáneati.”
Ka nómeni jurajkuspti Diósïni mintsikani, nájkiruka t'arhepepkia ka nájkiruka ts'iuekuani k'amajkupkia ka sáno iúmu ekuatse uéxurhini jatirinia ka Sarajtu k'uparhata nóteru marhuania.
Nójtu no jánhaskani uandaspti Diósï andisï útasï xáni ambe aiakuni jápki, k'óru sánderu ts'iuentaspti Diósïni mintsikaparini ka k'éri ambe arhiparini,
sési míteparini eska uinhapekua jatsiska úni iámendu ambe enga xáni aiatspepka.
ka jakajkukua jimbosï kaxumberanhantapti.
Ka inde karakata no Abraami jimbojkusï arhijti,
juchantsïntu arhixati eskachi juchajtu sési uéranchaka, ekachi mintsikaska imani, enga juchari Acha Jesusini tsítantaka,
enga juchari k'amanharhintskuechani jimbo uándikunhaka, ka enga tsíntanhantaka~ka eskachi ísï jámani nóteru ambe ma kántspexakaia.



Maiampemenhaskachi, juchari jakajkukua jimbo, ka Diósïni jingunchi sési jarhaska juchari acha Jesuckrsitueri jimbo;
Ka jimbokachi Jesusini jakajkuska, ístuchi p'iuaka ini kóntperakuani engajtsïni uinhaperantajka. Ka tsípekua jingunchi erokorheaka Diósïri t'íntskuani.
Ka xántku ísï, jiájkani jamberichi k'érini p'ikuarherani jarhasïnga náuejkichi nósesi ambe úkorhenchani jarhani,
ka tekantskua ts'éjkpesïndi, ka ts'éjkperakua mintsikatarpesïndi,
ka~mintikakua no k'uratsekua ambesti; jimbokachi uininhetixaka Diósïri xénhchperakuani engachi Espiritu Sántuni intsïnhaka.
Jimboka Krístu k'amanharhintstichani jimbo uarhiska, jiájkani engachi jucha útasï nótki uinhapekorhempka.
Sési jimbo, no neuejki uékaati máteru nema jimbo tsípekua íntspeni, kaxumbiti ma jimbo k'óru nema uékapirindi tsípekua íntspeni.
Ka Diósï k'órujtsïni xarhatechesti na engajtsïni xáni xénhchajka, jimboka Krístu jiáni uarhiska juchantsïni jimbo engachi k'amanharhintstipka.
Ka iásï, engajtsïni Uájperi iurhiri jimbo, Diósï k'amanharhintskuechani maiampecheantakia, imeri Uájpa jimbojtsïni kuájpeati, jiájkani enga ikimpeaka.
Jimboka engachi Diósïni ikiakuempka, ka útasïjtsïni imeri Uájperi uarhikua jimbo sési arhintani; iásï enga ima irekani jaka sánderuchi p'ímutanhantaka jimbokachi Diósï jingunintaskia.
Ka no xántku, Diósï jingunchi tsípesïnga juchari Acha Jesukristuni jimbo, jimbokachi~uájpani jimbo sési arhijperantaska.
K'amanharhintskuani k'uiripu ma juásti ixu parhakpeni, ka k'amanharhintskua uarhikuani juájtasti, ka uarhikua iámenduechani andaasti, jimboka iámenduecha k'amanharhinhantaska.
Jiájkani k'amanharhintskua parhakpeni t'uíni jarhasptia, jiántki uératini enga juramukua nótki jamberi karanhempka; nójtuchka nema k'óru k'amanharhiranhantasïndi enga juramukua no jarhajka.
K'óru Adani jinguni uénani, ka eka jamberi Moisesika iámendu uarhipanhasti, imajtuksï ísï engaksï no xáni no kurhandirapka eska Adani na jámapka. Ka Adani t'uini imeni jáxesptia enga jupiringa.
K'óru Diósïri kóntperakua no xáxesti eska no kurhandirakua, jimboka eka no kurhandirari ma jimbo uánekua uarhinhaka, Diósïri kóntperakua ka intsïmperakua sánderu uánekuechani sési p'ikuastantasti enga Jesukristujku aiakorhentapka.
Diósïri kóntperakua no ísï p'ájpesïndi eska na jámapka májku tateri k'amanharhintskua, jimboka ísïska eska imeri no kurhandirakua jimbojku útatsperakuani juáska enga uándikpejka; k'óru kóntperakua jiájkani janosti enga xáni k'amanharhintskua jápka ka maiampetspentasti.
Jimboka eka úka uarhikua juramuni nemeri no kurhandirakua jimbo, Jesukristujtu ústi eskaksï sési irekaparini sánderu sési juramuaka imecha engaksï Diósïri kóntperakuani p'irajka ka sési jakuaksï intsïmbenhani.
Jiájkani, eka májkueri no kurhandirakua jimbo iámu tsînchenhaka, ísïjtuksï májkueri sési kurhandirakua jimbo iámenduecha irekaati, jimbokaksï k'amanharhintskuechani maiampemenhantaskia.
Ísï eska ma achetiri no kurhandirakua uánekua k'amanharhirantaaka, ístu májku achetiri sési kurhandirakua uánekuechani Diósïni jinguni péntauati.
Juramukua, sési jimbo, marhuaspti eska sánderu nósesi ambe niátanhapiringa; k'óru jima enga kánekua k'ámanharhinhantaka, kánekua kóntperata jarhasti;
jimboka májkueni eska k'amanharhintskua na juramujka eska uarhinhaaka, Diósïri kóntperakuajtu májkueni juramue sési ambe úkua jimbo eska íntsperanhaaka tsípekua méntkisï anapu enga Jesukristu, juchari Acha íntspejka.



Ka ¿Nénachisï arhiaia jiájkani? Eskachi k'amanharhintaakateru jimbokachi ísï jámani sánderu kóndenhaaka? ¡Méntku nómbe!
Jucha engachi k'amanharhintskuani uarhirakia ¿Nénateruchisï k'ámanharhintkua jinguni irekani jauaia?
¿Andi nójtsï míteski, eskachi Kristuni jinguni márku uarhiska, jiájkani engachi Krístuni jimbo itsï atajtsïkunhaka?,
Krístuni jingunichi jatsinhantaska engachi itsï atajtsïkua jimbo uarhika, eskachi ísï jámani, juchajtu juchari tsípekuani jimbanherantaaka; májkueni eska Krístu na uarhirichani jinguni tsítanhantaka, enga tátjemberi k'érikua jimbo tsíntaka.
Ka engachi kúndanhakia Krístuni jinguni jimbokachi májkueni jatsinhantaska, jiájkanchkachi májkueni tsíntakia eska ima na tsíntaka;
míteparini eska juchari urheta tsípekua Krístu jinguni cháparhatanhaska, ka eska ísï jámani k'amajkunhapiringa i juchari anhanhatakua enga kámnharhinstika ka eskachi nóteru jámapiringa k'ámanharhintskueri jánspirini.
jimboka eka nema uarhijka, k'amanharhintskua nóteru ambema úkusïndia,
ka ekachi Krístuni jinguni uarhikia, mintsiksïngachi eskachi ima jinguni tsípekua jinguni jámani jauaka,
ka míteskachi eska Krístu nóteru uarhiakia, jimboka uarhirichani jinguni tsíntatiskia, ka eska uarhikua nóteru úakia juramukuni.
Enga ísï uarhika, k'amanharhintskuanisï andati, ka ka eska nóteru méni úaka ambema úkuni; ka eska xánderu tsípeaka Diósïri jimbosï irekani jauati.
Chájtu májkueni míngorhe je eskajtsï k'amanharhintskuani uarhiraskia ka eskajtsï tsípiti jámaxaka Diósïni marhuakuni enga Krístu Jesusini jinguni jámani jaka.
Ásteruchkaksïni k'amanharhintskua juramuchani jaue, chári anhanhatakuarhu ka áseru jámani ja je chári atamarhekuani kurhandirakuni.
Ásï jáma je chári anhanatakuani k'amanharhirantani, jimini ménderueni, Diósïni marhuaku je, ísï jáma je enajkijtsï tsíntatinia; ka chári anhanhatakuani Diósïni marhuakutarani íntskukorhentsï je.
Jimbokaksïni k'ámanharhintskua nóteru juramucheakia, jimbokajtsï no juramukuani kurhandirakuxaka; chájtsï Diósïri xénhchperakuanisï kurhandirakuparini~irekani jakaia.
¿Ka andi nénaia? ¿Jiájkanchi iásï k'óru úaia k'amanharhintani jimbokachi Diósïri xenhchperakua jimbosï~irekani jaka? ¡Nómendu ambe!
¿Andi nójtsï míteski eska, engajtsï nemani kurhandirakujka, eskajtsï imeri jántspirisïnga? ¿Andi nójtsï míteski eska, ekari k'amanharhintskuani kurhandirakuska uarhikueska, ka ekari sési jásïni kurhnadirakuska eskakini Diósïri sési xéchesïnga.
Ka jimboka Diósï ísï uékaska, ka indeni jimbochi diósmaiamu arhintaxaka; náuejkijtsï k'amanharhintskueri jántspiripka, mintsita jinguntsï uékaska~íni jurhenguani p'irani engajtsï íntskukorhentarini jaka,
ka engaksïni k'amanharhintskua jurajkukia iásïnjtsï kaxumbekueri jántspiriskia.
Parhakpeni anapuenksïni uandaxexaka, jimbokajtsï chári ísku jánhchakua jimbo ménderueni no úsïnga kurhanguni. Ka ekajtsï urhetku chári anhatakua úrempka nósei ambe niátatarani, enga sánhani arhijka sánderu nósesi ambe únhchatarpeni, iásïjtuchka méntkueni íspentsï je chári anhanhatakuani eska sési anbe niátaaka.
Jimboka jiájkani engajtsï k'amanharhitskuani jántpekuni jámempka, nójtsï marhuakusïrempka kaxumbekuani.
Ka ¿ambejtsï andaskia ísï irekatini, engaksïni iásï k'uratsetajkia? jimboka inde ambe uárhikueska.
Ka iásï engaksïni k'amanharhintskua jurajkukia, sési ambe niáta je; ka ísïjtsï niáraaka tsípekua méntisï anapu p'irani.
jimboka k'amanharhintskueri andakua uarhikueska; ka Diósïri ísku intsïmpesïnidi méntkisï anapu tsípekua enga Krístu Jesusi jingunijka.



Andi cha erachicha, chánksïnisï arhini jaka, engajtsï juramukueri ambe mítetika, ¿Andi no ísïski eska juramukua jiáni jamberkusï juramutspejka enga jamberi tsípiti jánhani janhajka?
Jimbosï juramukua jimbo uarhiti jatsijti uámbani no újti jurajkuni enga jámberi uamba japarini jauaka; ka enga na uarhijkia, acheti jémba, juramukua jimbo nóteru úatia juramukuni.
jimbosï ísku jándi arhinhaati eka jámaaka máteruni kúrheni,~eka uámba nótki uarhini jauaka; k'óru eka uámba uarhijkia, juramukua nóteru úatia juramukuni, ka jamberi úatia máteru nema jinguni uambuchantani.
Chájtujtsï erachicha, májkuenijtsï uarhiskia juramukueri jimbo, jimbkajtsï Krístu jingunintaskia, ka iásïjtsï máterueriskia, imeriskajtsïa enga tsíntaka, eskachi ísï jámani Diósïni kánekua ambe íntskuntaaka.
Jimboka jiájkani engachi ísku jámani jápka, ka engachi k'amanharhintanderku jámani jápka, ka engajtsïni juramukua jarhuatempka sánderu ísku jánhchani, juchari anhanhatakuachi úrasïrempka ka uarhikuanichi andarasïrempka.
Ka iásï, juramukuajtsïni nóteru juramuchexati, uarhirixakachia imani ambe jimbo engajtsïni jupikatini kámempka, jimbochisï jimbanhe Espirituni jimbo marhuatspeaka ka nóteru ióntki anapu karakata jimboia.
¿Nénachisï arhikuekani jaki jiájkani? ¿Eska juramukua kámanharhintskueska? ¡nómendu ambe! Enga úka, ji no mítepiringa ambeski k'amanharhintani engarini no juramukua jurhendapiringa. Ji no jurhengorhepiringa ambeski máteru nemani ambema xénhchakuni enga juramukuarhu no arhipiringa: "Ásï jáma máteru nemani ambema xénhchakuni," arhini.
Ka k'amanharhintskua juramukuani úrasti ka sánderurini mámaru ambe atamarhenhchatarasti; jimboka enga~juramukua no jápka, no k'amanharhinhantasïrempti.
Xáni sési irekaxapka nóma juramukuani kurhangutini; ka engarini janocheka juramukua, tsítantaska k'amanharhintskuani,
ka ji uarhiska, ka juramukua enga tsípekueri ambepka jíndeni marhuachesti eskani uándikukorhetaraaka,
jimboka k'amanharhintskua juramukuani jimborini atamarhenchataraska ka juramukua jimborini atasti uándikuni.
Ísï jimbo juramukua sántuesti, ka juramutijtu sántuesti ka kaxumbitini ka sési kámpitini.
¿Andi jiákani sési jásï amberini jíndeni uándikuski? ¡Nóchka ambe! Sánderu sáni k'amanharhintskuarini uékani xarhacheni, sési ambe~úrasti, jíndeni uándikutarani, eska ísï jámani k'amanharhintskua úpiringa iámu uinhapekua xarhatani juramukua jimbo jarhuakorhetini.
Mítetixachi eska juramukua espiritueriska, ka ji k'uiripueska, engani k'amanharhintskua jinguni atarantskata jaka.
No jamberini kurhangusïnga ambesïni újki, jimbokani no imani ambe úsïnga ambe engani únhchajka; imani ambe úsïnga engani no ikichajka.
Ka, egani imani ambe újka engani no únhchajka, ísï jámani juramukua ambakiti jinguniska;
Jiájkani nóteruni jískia engani ísï újka, k'amanharhintskuesti engani kámani jaka.
Jimbokani sési míteska eska nómbema~ambakiti jíndeni jinguni jarhaska, eska jucheti anhanatakua nómbema sésiska; jimboka sési ambe únhchakua jíndeni jinguni jarhaska, k'óruni no únhchasïnga
jimbokani no úsïnga sési ambe engani únhchani jarhajka, ka nósesi ambe úsïnga engani no únhchani jarhajka.
Ka engani imani ambe újka engani no únhchani jarhajka, no jísïni újka, k'amanharhintskuasï~újti enga ji jinguni jámani jaka.
Ka jánhaskaskia indeni juramukuani, engani uékani jahrajka sési ambe úni, jimajkurini janochesïndi nósesi jásï.
Jimbokarini Diósïri~juramukua sési p'ikuarhenhetasïnga,
k'óruni exekorhexaka eskani jucheti anhanhatakuarhu kámaxaka máteru juramukua, enga k'amanharhintskueka, ka enga jucheti kurhangukuani támisï pájka.
¡Inde jucheti jimbo kánekua nóseisti! ¿Andi nérinisï sáni kuájpea, engarini ísï jucheti anhanatakua uéjka atani úandikuni?
Ji diósmaiamu arhisïnga Diósïni, juchari Acha Jesukristuni jimbo. Jimbokani jucheti mintsitarhu Diósïri juramukuani marhuakusïnga, nájkirukani jucheti jángua jimbo k'amanharhintskueri juramukuani jántspekujka.



Jimajkanchka nóteruksï ikimenhatia ima engaksï Jesukristu jingunikia.
Jimbokakini juramukua tsípiti Espiritueri enga Jesukristuni jimboeka, p'ímutantastikini engakini k'amanharhintskua ka uarhikua juramucheni jápka.
Jimboka, ambe enga juramukua no úempka kénditani, enga xáni ambe anhanatakua únhchempka, Diósï~Uájpani axaspti enga k'uiripu k'amanharhintstini kángorenhapka ka~ísï k'uiripueni uarhirini, k'amanharhintskuani k'amanjkusti,
eska ísï jámani juramukueri sési ambe jucha jinguni úrakorhepiringa, engachi nóteru anhanhatakuani tsíperani jámkia, iásïchi ísïsi irekakia eska Espíritu na uéjka.
Jimboka, ne engaksï anhanhatakuani tsíperaparini irekajaka, anhanhatakuaksï atamarhesïndi; ka ne engaksï espíritu jinguni irekani jakaia, espiritunksï jirinhakorhentasïndi.
jimboka uarhikueska iamendu ambe enga xáni anhanhatakua jirinhakorhentka, ka tsípekuesti ka sési jakueni eska xáni espiritu jingunika,
jimboka anhanhatakueri ambe, Diósïni ikiakutarasïnga: nóksï uékasïndi Diósïni kurhandirakuni, noksï úsïndi kurhandirakuni Diósïni;
ka jimboksïsï no újti Diósïni sési p'ikuastani, ima engaksï sánderu anhanhatakuani sési kámani jaka.
Ka chájtsï no anhanhatakuani chúxapaxaka, chájtsï espiritu jingunixaka, jimboka Diósïri Espiritu cha jinguni irekaxaka. Né enga no kámani jaka Krístueri Espirituni, no Krístueristi.
Ka eka Krístu cha jinguni jámani jaka, na uéjki chári anhanatakua uarhinia k'amanharhintskua jimbo, espirituksïni tsípekua íntskuntsïndi jimbokajtsï kaxumbeska.
Ka enga cha jinguni jakaia Diósïri espiritu, enga Jesusini uarhikuarhu tsítantaka, imaksïni tsítachentaati chári anhanhatakuechani jimboka imeri espiritu cha jinguni jámaxakaia.
Jiájkani erachicha~nóchi anhanhatakuni kángusïnga tsípekua, jimbochisï no ísï irekaaka eska anhanhatakua na uéjka,
uarhiakajtsï ekajtsï ísï irekaska; ka sésijtsï irekaaka, ekajtsï Espiritu jimbo~anhanhatakueri jánhchakuani ataska uandikuni.
Iámenduksï Diósï uájpestiksï ima engaksï uéjka eska Diósïri Espiritu urhekupauaka.
Jimbokajtsï no~xásï ma espirituni intsïnhaska engajtsï sóntku ménderu chéni jauakia; sánderu sáni, espirituntsï imeni jásï ma intsïnhaska engajtsï úaka ísï p'ikuarherani eskajtsï uájpeska ka enegachi jimbo uáka uinhachaparini arhini: ¡Abba Tate! arhini.
Inde Espiritu juchari espirituni xarhatakuesïndi~eskachi Diósï uajpeska.
Ka engachi uájpekia, juchajtuchi jurajkumenhakia, Diósïjtsïni míndaati ka Krístuni jingunichi márku intsïnhaaka, jimbokachi ima jinguni márku nósesi nitamanchaska ka ísï jámanichi márku k'érikuarhu péranhaaka.
Mítetixaka eska iásï anapu nósesi p'ikuarherakua, no xarharamaaka t'íntskua jinguni engaksï intsínhaka.
Iámendu kueraakatechaksï tsípekua jinguni erokorhexati eskaksï xarhatanhaaka néksïsï Diósï uáájpe.
Kueraakatechaksï no ísku jatinisï no úti jángorheni, imasï ísï jatsiapti enga aitsperakua jimbo uandarini jaka
eska k'amanharhintskua jurajkuaka, ka eskaksï ísï jámani imecha jinguniuaka, engaksï kánekua sési p'ikuarheraparini jámka Diósï uájpecha.
Míteskachi eska iásï jamberi iámendu kuerakata kómu atsïkorhentaxaka, ísï eska ma uarhiti enga sapini kángorhekuekani jarhajka.
Ka no kuerakata ambejkusï ísï p'ikuarherani jati, juchajtuchi ísï engachi Espirituni urhetku p'ika, kómu p'ikuarhenhexakachi uékani eskachi p'íkunhantaka ka sésichi p'ikuastanhantani.
Jimbokachi aiamenhatini p'ímutanhantaska; k'óru enga aiatsperakua t'uíni exenhajkia, nóteru aiatsperakuesïndia, ka jimboka t'uíni exesïngia ¿Nénateru erokani jauaia enga t'uíni exakia?
Ka engachi no mítejka ambechisï intsïnhaa, tekantani jarhasïngachi erokorheni.
Méntkueni, Espiritujtsïni jarhoatanisï jurhajti jimbokachi no uinhapekorheska. Jimbokachi no jurhenaska néna kurhajkorheni eskachi úaka uandamukukorheni eska na sésika; ka espiritujtsïni arhijpechesïndi~kómu aparini enga uandakua jimbojku no újka arhini,
K'óru ima enga mintsitechani exeajka, mítesti ambe enga Espiritu uéjka, jimboka ísï komarhijpekuasïnga imeri erakukatechani eskamindu Diósï na uéjka.
Ka ístuchi míteska, eska ne engaksï Diósïni xénhchajka, eskaksï ima iámendu ambe jimboksï sésiuaka, imechani enga Diósï imeri úkua jimbo uandajpantaaka.
jimboka imani enga míteapkia, imechantu erakuatixaptia eskaksï májkueni jámapiringa eska Uájpa na jámapka, eska ísï jámani ima urhetipiringa uánekua erachichani jinguni;
ka imechani enga erakuatini jápka, maiampekuaasti; ka imechantu k'érikuarhu péraasti.
Ka enga ísïka ¿Andi úachia jiájkani arhini~eska Diósï jucha jinguniska ka eskajtsïni jimbosï nóteru néma úakia ambema úcheni?
Diósï, enga uájpani jamberi no p'amojkuka juchantsïni jimbo íntspeni, ¿Nénajtsïnisï no tsípekua jinguni íntskua iámendu ambe ima jinguni?
¿Andi~ne úa Diósïri erakukatechani arhinharikuauani? Diósïjtsïnisï maiampechejti,
¿Néjtsïni arhinharhikua? ¿Andi úajtsïni Krístu arhinharhikuni enga uarhika; ka enga tsíntaka, ka enga Diósïni t'irerkandani jakuka, ka engajtsïni arhijpecheni jaka?
¿Andi ne o ambejtsïni Krístueri úa euantani Krístueri xénhchparakuani? ¿Kómu nitamakua, uandanheata, k'ataperakua, k'arhimakua, ts'irakorhekua, atajperakua uarhikua?
Eska karakata na arhijka: “T'ungeni jimbojtsïni uarhikua méntku uanondaxati; Karichintsïni kámsïndi, engaksï uándikunhani pánhajka.”
Iámendu indeni ambechi andasïnga, imeri jimbo engajtsïni xénhchaka.
Jimbokani sési mítetixaka eskajtsïni nómbema~úaka Diósïri xénhchperakuani kénditacheni: Uarhikua no úati, tsípekuajtu no úati, níksï ánjelicha úa, niksï espiritueri uinhapekuacha úa, niksï i jurhiatekuecha úa níjtuksï imani jurhiatekuecha úa, engaksï jurhani jaka
ni auanda ni kauaru, ni máteru Diósï kueraakatajtsïni úa euantani. ¡Nómbemajtsïni úati jarharetani Diósïri xénhchperakua jinguni, imani engajtsïni Krístu, juchari acha jimbo xarhatacheka.



Krístuni jimbosïni jurhimbitku uandani jaka, nóksïni chkuándirachexaka, ka Espiritu Sántueri jimbo xarhasïndi eska ísïska,
eskani kánekua mískorhexaka, ka eskanirini uinhamu ataxaka,
jimbokani uékapiringa eskani ji ikimenhapiringa ka eskani Krístuni euanhantapiringa, eskaksï ísï jámani jucheti márkuecha, engaksï májkueni uirhirika;
ka engaksï Israeli uájpeka, Diósï erakuasti ka uájperakorheantani. Ka t'íntskua kóndeasti ka pakatperakua ka juramukua íntsaasti, ka Tióstani újchakurakuasti ka iámendu ambe aiakuasti;
Ka israelistiksï juchari achamasïchajtu ísï eskajtu Krístu enga k'uiripueni kangorhenhapka, najkiruka ima Diósïka iámendu amberi. K'éri ambe arhinhe méntkisï. Jo kéri arhinhe.
No arhikuekaxaka eska Diósïri uandakua no marhuaska. Nóksï iámendu israelicha Israeli uájpesti,
ka no iámenduecha uajpesïndi xáni jimbojku enga jimbokaksï Abraamiri siruekueka, sánderu sáni “Isakiri jimboksïsï arhinhaati eska sïrukueska.”
Arhikuekaxati eska tátjemba ma no úsïnga Diósï uájpa újpentani; eska aiatsperakua jimbosï újka uájpenhani.
Jimboka aiatsperakua ísï arhisïnga: “Ma uéxurhini jimbo junguaka, ka Sara~sapini kángorheati.”
Ka no xántku, Rebekajtu Isakirisï kámati sapini, imeri enga juchari táteka.
Ka engaksï nótki andajpinuempka ka nójtuksï úni jarhani sési o nósesi ambe, Diósï t'uíni eratsekata jatsisptia nénisï erakutini jápi,
jimboka no jángorhekua jimboesïnga, Diósïsï erakpejti. ka Rebeka arinhaspti: “uájpa urheti sapichuni marhuakuati”
eskajtu na arhijka karakata: Jakobuni xénhchaska ka Esauni ikiakuska.
Ka ísï jámani ¿Nénachisï arhiaia? ¿Eska Diósï no terujkani anhaxurhisïnga? ¡Nóchka ambe!,
jimboka Diósï Mosesini arhispka: “Ne engani ji uékaka ji púakunhchantaska, ka p'amojkuaka néni engani ji uékaakap'amojkuni.”
Jiájkani no uándakorhekua jimboesïndi, ka nójtu jimboka nema jángorhekuaka, Diósïsï p'amujkujti ne engani uékaaka p'amojkuni.
Jimboka Diósï Ejiptu anapu irechani arhisïnga: “Jimbokinisï juramuti úka, eskari t'u jinguni xarharaaka jucheti uinhapekua, ka eska ísï jámani iámu parhakpeni mítenhaaka”
Ka Diósï p'amojkusïndi ne engani ima uékaaka, ka mintsita chuperakusïndi néni enga uékaaka chuperakuni.
Ka t'úri uandaaka: ¿Andisï Diósï jiájkani arhinharikpejki enga nónema újkani Diósïri eratsekuani ménderuenirantani?
Ka ¿Andisï t'u jámkia Diósïni ambema kurhamarheni? ¿Andi úsïni tsúntsu arhini imani enga úka; andirinisï ísï jájku arhini?
¿Andi no úa tsútsu úri májkueni~k'erenda jimbo máru tsúntsuechani ambarhati úani engaksï k'ératicha ataraaka ka máteru arisku járhati engaksï ísku nemecha ataraaka?
Méntkuenisti imani ambe jimbo enga Diósï úka, Uékasti xarhatani néna ikiasïni, ka náxani uinhapitiski. Jimbosï xáni kánekua tekaakuantajti imechani engaksï ikiatajka ka engaksï k'amajkunhaaka,
Indeni ambe ústi, exerpeni uékani na enga xáni k'érika ka na enga xáni p'amojkuajka imechani enga erakuaka imeri t'instkua exeraani,
ka juchantsïnisï erakuatini jati. Ka nóksï judiouechajkusï erakunhati, máteru ireta anapuechajtuksï erakunhasti.
Eska Oseasiri karakata na arhijka: “Imechani engaksï no juchetipka Jucheti ireta arhiauaka,~ ka imani engani no xénhchempka, jucheti xénhchakateuati.
Ka jima engaksï arhiapka: Nójtsï jucheti ireteska, arhinhani Jimajtsï arhinhaaka eskajtsï Diósï tsípiti uájpeska.”
Isaiasijtu Israeli anapuechani ísï arhiaspti: “Na uéjki israelicha xáni uáneni eska k'éri japundarhu anapu kutsari, namuntkuksï p'ímutanhantaati,
jimboka Acha sóntkusï~arhinharhikpeakia.”
Ka eska Isaiasijtu na uandaka: “Ekajtsïni k'eri Acha sapichani no kóndeapiringa, ísïchi japiringa eskaksï sodomaecha ka gomorecha na jaka.”
¿Nénachisï uandaia jiájkani? eskaksï máteru iretecha engaksï no kaxumbekua jirinhantani jámani jápka, eskaksï kaxumbekua xéntaska, imani kaxumbekua enga jakajkukua jimboejka
Ka israelicha engaksï kaxumbekueri juramujkuani jirinhani jámani jápka, eskaksï ima no xéntaska
¿Andisï ísï úkorhe? jimbokaksï no jakajkuparini jirinhantaska, ka ísï jámanksï tsakapu téksarhutatarakua jimbo kuarhatseti,
ísï eska na karakata jaka: Ji Sioni iretarhu tsakapu ma péraska; Engaksï jimbo kuarhatseaka; ka ima ne enga indeni mintsikaaka ima no k'uratsetanhaati.”



Jucheti erachicha israeliechani jimbo kánekua uékaxaka sési p'ikuarhenhetani, ka kómarhixaka Diósïni eskaksï p'ímutanhantaaka,
jimbokani exexaka eskaksï no úsïnga Diósïni sési míteni nájkirukaksï kurhajchanhchani jaka.
Noksï jánhaskasïndi nénasï sési Diósï jinguni irekani, ka nóksï kurhangutini Diósïni jandiojkuksï uékasti sési niákorentani.
Jimboka Krístu jimbo janoska ambe enga juramukua aiatspepka, eska kaxumberanhantaka ne enga imani jakajkuaaka.
Kaxumbekua enga Moisesi juramukuarhu karaka, arhisïndi: “Ne enga úaka ambe enga juramukua arhijka, juramukua jimbo p'ímutanhantaati.”
Ka kaxumbentskueri enga Diósïni mintsikaparini jimboeka arhisïndi: “Ásï jáma ísï eratseni: ‘¿Néjtu niara auandarhu?’ (arhikuekani eska újchakurakatani juáka);
ásjtu jáma je isï eratseni: ‘¿Nejtu uarhicho jamberi niara? (arhikuekani eska újchakurakatani tsítantaaka).
Ka ¿Andisï arhijki k'óru?: “Uandakua ixujkukini jachesti, penchumekua ka mintsitarhuri kámaxaka.” Jucha inde jasï mintsikuanisïni aianhpijka,
eskari ekari uandantaska eska Jesusi Acheska p'ímutanhantakari, ka eskari mintsitarhu jakajkuaka eska Diósï Jesusini tsítantaska.
Jimboka k'uanisïnga mintsita jinguni jakajkuni eskari k'amanharhiskuechani maiampimenhantaskia; ka uétarisïndi uandantani eskari p'ímutanskata jarhaskia.
Jimbokachka karakata arhixaka: “Ne uéjki enga Diósïni mintsikaaka, no k'uratsetanhaati.”
Diósï no táchani eratasïndi judiouechani ka no judiouechani, jimboka iámenduecheri Acha májkueska, enga kánekua kóndentajka imechani engaksï Achani uandamukukorheaka,
ka nákinderku nema enga Achani uandamukukorheaka, p'ímutantskateati.
¿Nenachka kómu arhinha ima enga no jakajkunhajka? ¿Ka néna jakajkunha ima enga nómeni kurhanhani jaka? ¿Ka néna kurhanha, eka no nema arhijtsïkuauaka?
¿Ka ambesï arhijtsïkpenha, eka no nema axauaka? Eska na arhijka karakata: “¡Xáni enga tsípekorejka eroani indechani engaksï Diósïri ambakiti aiangperakuani uandantajka!
K'óru no iápurisï jiokorhenhasti ambakiti aiangperakuani, jimboka Isaiasi ísï uandaska: “Acha, ¿Ne kurhaski ka jakajkuni juchari aiangperakuani?”
Ísï jimbo Diósïni mintsakanhaati eka Krístu uandakuani kurhandinhaska.
Ka támujtuni ji jandiajku uandasïnga ¿Andi nóksï kurhariski? Nochka karakata arhixaki andi eska: “Iámu parhakpeni etsakupastiksï uandakuani, Ka iauani jamberi kurhandikorhesti ambe engaksï arhijtskpeka.
Ka uandasïngateruni: ¿Andi israeliecha no mítepi ini ambe? Nóchka Moisesisï uénaspi uandani andi: “Ji ipupetarauaka máteru ireta jinguni enga no juchetika, ikiakuatiksï iretani enga nósáni mítetika.”
ka tátsikua Isaiasijtu uandasti: “Imechajtsïni exentasti engajtsini no jirinhantani jápka; ka imechani xarhakuaska engajtsïni no kurhangurhiempka.
Ka Israeliri ísï ambe arhisïndi: “chúskuskani ióxurhantatini erontani ini iretani enga no kurhandirajka ka k'óru sóntku mókukoreni.”



Ka ménderuni kurhamarhekorhesïnga ¿Andi Diósï juraskuskia imeri iretani? No ísïsti, jimboka jíjtuni Israeli uájpeska, Abraamiri sïrukueskani ka Benjaminio anapueskani.
Diósï no jurajkusti imeri iretani, jimboka uénantku erakuaska. ¿Andi nójtsï míteski karakatani enga arhijka eska Eliasï Israelichani ísï komarhijpekuaspka?:
“Acha, iámendu chéti uandakua párichanksï uándikuasti ka chiti kejtsïtakuechanksï xereantasti, jíterkuni pakaraxaka ka jíndentujtsïni uándikuekaxati.”
Ka Diósï ísï arhintaspti: “Ji támu pérakorheaska iúmu tsimani mil tatechani engaksï Báalini no tinguixurhikuni jaka.”
Iásïjtu méntkueni jarhasti, jarhastiksï máru erakukatecha enga Diósï uékaka kóndeantani.
Ka enga Diósïri kóntperakueka jimajkani nóteru uétarhisïndia jángorhentani jarhani. Jimboka no uétarhipirindi kóntperata eka jángurhikua marhuapiringa, jimboka úkuachajkusï jarhojpeni japirindi.
¿Nena jaki jimajkani? ¿Andi Diósïri kóntperakuani erakukatechaksï andajkorhe p'irani, ka israelicha engaksï jirinhani japka nóksï andajkorhe p'irani jimbokaksï mintsitani chuperamenhaspka?
ísï eska na karakata jaka: “Diósï ústi eskaksï nónani máru kurhanguaka; nóksï jánhaskaati ambejksïsï exejki ka kurhani, ísï jánhasti iásï jamberi.”
Ka Dabijtu uandasti: “Nóksï úati jurajkuani k'uinchekuechani jimbokaksï iámu p'inderheauaka, tsïnchentatiksï ka ikimekuaksï andakorheati.
Pakareksï p'ajpakanhaskati ka ásteruksï janhaske; méntkuksï jurhuparhatini pakare.”
Ka ji ménderu uandasïnga: ¿Andi israeliecha engaksï ísï no kurhandiraka iámuksï tsïrhuku? No ísïsti, engaksï inde no kurhandiraka marhuasti eska máteru ireta p'ímutanhantaaka, ka Israeli ipurheani pakarasti.
Engaksï israeliecheri no kurhandirakua jimbo parhakpeni anapuecha kóndenhantaka, ka engaksï inde ísï tsïrhuka máteru iretecha sési uéranchani ¿Engaksï israeliechaksï uandajpanhantakia na xanksï no sánderu sési jaua?
Chánksïni engajtsï no judioueka uandajpaxaka; jimbokani no judiouechanisïni uandakua pákuajka, ka ini úkuani k'éri ambe eratasïnga,
nándikani jucheni anapuechani úaka mintsita manatakuani, ka máru p'ímutantani.
Jimboka enga judiouecheri no kurhandirakua marhuaka ka parhakpeni anapuechaksï móantani, ¿Israelicha néna no sánderu sési jiokanhanta ka tsípekuaksï intsïnhani nájkirukaksï uarhirini jaka?
Enga Diósïni míndakunhajka korhenda ma enga urhetku p'ijpanhantajka, iámu tsïreri míndakata pakarasïndi; ka enga Diósïni míndakunhajka p'ukuriri ma sïranguarhu uénani, axandikuechaksï jamberi míndakata pakarasïndi.
Eka axandikua ma ch'apandikunhaaka ka t'u engari olibusï jerambeka jima mojtsïtanhantani, t'úri ambakiti olibusïntaka jimboka ambakiti anhatapururi jauaka.
Ásï jáma k'óru máteru axandikuechani ísku erataani, ekari ísï úska míantsï eska sïrangua no chétiska, ka eskari sïrangua jimbosï tsikixkorheni jaka.
Ekari uandaska: “ji mojtsïtanhaska jima enga axandikua ch'apandikunhaka”
Ísïsti; ch'apandikunhastiksï jimbokaksï Diósïni no mintsikaspka, ka t'u engari Diósïni mintsikaka jímari pakaraska mójtsïtakata. Jiájkani ásï teparakorhe ka xéparini jáma.
Jimboka eka Diósï no p'amoajkuaka axandikua tsikixkorhetechani, t'ungintukini no p'amojkuati.
Exechka Diósïri kóntperakuani ka na enga ikimpejka: ikimeasti no kurhandirarhichani, ka t'ungingini kóndentasti engari imeri kóntperakuani kurhanguni jaka, ekari no ísï úska t'újturi ch'apandikunhaaka.
Ka ekaksï judiouechajtu úska Diósïni mintsikantani, ménderuksï mójtsïtanhantaati, jimboka Diósï xáni uinhapitiska enga újka ménderu tsikixkuntaani.
Isï eskari t'u ambakiti olibusïrhuri mojtsïtanhaka, ka jiniri jerambeni juatarhu uératini juákata ¿Nénaksï no sánderu sési tsikixkunhanta ima engaksï olibusïrhu tsikixkorhepka?
Uéksïnga jucheti erachicha eskajtsï mítetini jauaka indeni ambe enga no mítenhaka, ásï chájtu jukari k'éramakorhee ísï eskaksï máru israeliecha na úpka, engaksï tátsikua mintsitani chuperamenhaka jiáni jamberi engaksï máteru iretecha iámu tánanhantaaka.
Ka tátsikuajtu Israeli iámu p'ímutantskateuati, ísï eska na karakata jaka: “Sioni uératini juuati p'ímutanspiri ka Jakobueri no xénhchperakuani kénditaati.
Íisti jucheti pakatperakua engani úkuani jaka, jimajkani engani k'amanharhintskuechani kénditakuauaka.”
Jimajkanchka israeliechaksï ambakiti aiangperakuani ikiakusïndi; ka k'óru imecheri tua anapuechani jimboksï xénhchakatesti jimbokaksï erakukateska,
Jimboka Diósï no euájpentasïnga kóntperakuani ka no mirikorhesïndi néni enga erakutini jarhajka.
Ka ísï eskajtsï cha urhetku na járhatipka engajtsï Diósïni no uékempka kurhajchani, indejtuksï no kurhandirasti ka chájtsï p'iraska kóntperakuani,
ka engajtsï cha intsïnhakia kóntperakuani iásï engaksï inde no kurhandiraka, jurhajkuchaksï indejtu kóndenhantani.
Nóchka Diósïsï újki andi eska iámenduecha no kurhandiranhaaka, jimbokajtsïni iámenduechani kóndentaaka.
¡Xáni enga k'érika Diósïri mimixekua ka eratsekua, néna kurhanguni ambe enga újka ka néna pájpesïngi!,
jimboka ¿ne míteski Acheri eratsekuani? ¿O ne arhistakuski?
¿Ne uénaski ambe íntskuni, ka tátsikua intsïnhantani jarhani?
Jimboka Diósï iámendu ambeni kueraska, ka ima marhuataati néna enga ima uékaaka. ¡K'éri ambe arhinhe Diósï méntkisï! Jo k'eri arhine.



Jimajkanchka jucheti erachicha, Diósïri kóntperakua jimbo kómarhixakaksïni eskajtsï Diósïni míndakuaka chári jánguani ka eskajtsï kaxumbentaaka ka eskaksïni Diósï jaiapanhintaaka, jimboka ísïjtsï k'éri ambe arhiaka.
Ásï parhakpeni anapu ambejku eranhaska je, cha k'óru sési eratsentsï je, ka úakajtsï míteni nénasï uéjki Diósï eskajksï jámaaka; kaxumbetatini ka janhanharhperaparini ka sési úparini ambe.
Ka eskani na jimbo jíjtuni kóndenhantaka, iámenduechánksïni arhixaka eskajtsï no jámaka jukari jamberi k'eramakorheni, jinijtsïsï exeaka Diósï na xánksïni íntskuski eskajtsï úaka jakajkuni.
Jimboka, ísï eskaksï jucha jantsiri ka jájki ambe na jukaka, no iámendu ambe méntkueni marhuasïndi,
ístu juchajtuksï uánekueska engaksï Krístu jingunika, ka márkueskaksï nájkirukaksï tachanika.
Diósïjtsïni imeri kóntperakuechani táchani íntsapasti: ne enga Diósïri uandarini intsïnhaka, xánchka uande eska xáni Diósïni mintsikajka;
ne enga jarhojpirini intsïnhaka, imajtuchka méntkueni jarhojpe; ne enga jurhentperikua intsïnhaka, jurhentpeechka;
ne enga karhuatpentskua intsïnhaka, marhuatechka; ne enga jarhojperakua íntspejka, sési íntspe; ne enga urhejtsïkurika, sési urhejtsïkue; ne enga intsïmpejka ambe, tsípekua jinguni intsïmpie.
Mintsita jinguni xénhchpera je no uandakua jimbojku. Ásï jiokorhe je ikichakua ambe ka méntkisï sési ambe u je.
Sési xénhchpera je jimbokajtsï márkueska, janhanharhpera je ka sésijtsï jarhojperani.
Ásï xepe je enga úkua ambe kókuani uétarhini jauaka; ambakiti mintsita jinguni u je, Achantsïsï marhuakuni jámka.
Tsípekua jinguni erokani ja je imani ambe engajtsï intsïnhaaka, tekantsï je ekajtsï kómu nitamanchaska, ka ásï kuatantsï je, méntkisï uandamukukorheni ja je.
Diósïri erakukatechani jarhoata je; ka p'inde je sési eropeni.
Kómarijpekua je néni engaksïni ikimchajka, ásï ikiakuaka je, kómarhijpekua je.
Tsípi je imecha jinguni engaksï tsípijka, ka uera je imecha jinguni engaksï uerajka.
Sési pájpera je cha; ásï k'éramakuarhe je, kaxumbiticha jingunintsï je. Ásï jurhendi xékurhe je.
Ásï k'uanhaskutspentsï je engaksïni nósesi úcheaka, chájtsï sési ambe úaka ne uéjkini japarini.
Nani engajtsï jamberi úska sési pájpera je iámenduecha jinguni.
Jucheti uátsïtichani: ásï jáma je atajpentani, jurajku je eska Diósï kuanhaskukuantauaka, jimboka karakata jarhaska: “Jísïni kuanhaskutspentajka, ji maiampintaaka, uandasti Acha.”
Jiájkani enga chéti ikiatspiri k'arhimani jauaka, t'irera; ka enga k'arhichani jauaka, itsïmata; ísïri iámu k'uratsetaxaka.”
Ásïkini ande nósesi únhchakua. T'u sési ambe niataparini anda nósesi únhchakuani.



Iámendu chájtsï tata juramutichani kurhajchauaka, jimboka no ma juramukua jaraska enga no Diósï jimboeka, ka engaksï xáni jaka, Diósïri sésikua jimboksï jatsinhasti.
Isï jimbo enga nema juramukuani no kurhandirakuaka, Diósïri eratsekuanisï no kurhandirakuni jati; Ka no kurhandirechaksï nósesi ukorhenchaati.
Kérati achecha nóksï ísku uénasïndi xukajchaani sési ambe úrichani, nósesi úrichanksïsï xukajchauajti. ¿Uékaxakichkari juramukua jinguni sési jarhani? Sésichka jáma, ka sésikini exeati
ekari sési jauaka, jimboka juramuti Diósïni jántspekuxamka. Chérhi k'óru ekari nósesi úska, jimboka no ísku jatinisï juramukua jatsika, Diósï jimbo útakusïndi nósesi úrini ka onhatarkorheni.
Uétarhisïndichka jimajkani juramutichani kurhajchaani, nójtu xáni jimbokaksï k'atajpesïnga, jinisï xarhatakueti eskaksï jurhenaska kurhajchpeni.
Indecheri ánchikorheta chári tumina jimbo maiampenhasïndi, jimbokaksï Diósïni marhuakuxamka.
Iáminduechani íntskuntsï je ambe enga k'uaniaka: tumina tánatini, tumina íntsku je; enga jarhojperakua uétarhiaka iretarhu, jarhojpeakajtsï; janhanhari je néni enga janhanharhikueka, ka k'éri erata je imani enga k'éri ambeka.
Ásï ambe ma kántspera je, jinijtsïsï xénhchperaaka iámendu cha, jimboka Juramukuani kurhajchasïndi ne enga máteruni xénhchajka,
jimboka aristakua engaksï arhijka: “Ásï ískujandi, ásï uándikpi, ásï sïpatspi, ásï chkuándiratspe, ásï tsititspe,” ka náki uéjki máteru arhistakua ixujku jatanhentasïndi: “Xándi xénhchaka máteruni eskari xáni xenhchakorhejka.”
Niárani nemani xénhchani no úkoresti nósesi úkuni; jimajkani xénchperakuajkuesti juramukuani kurhajchani.
Ka mítetini na enga nirajka jurhiakua, ts'inharhikuestia, jauaria je; juchari p'ímutantskua nóteru xáni iauani jarhastia eska engaksï jakajkuni uénapka, iásï ixuterku jarhastia.
Chúrikua nitamaxati ka erandexamtia: Ju je p'ajpakandueri úkuechani jurajkuaani ka jurhiakueri xukuparhantanksï.
Jaue jurhimbitku jámani eskaksï na jámka jurhiakua. No xáni k'uincheni ka kauini jámani, no ískujandini ka kuratsekua ts'ïtantatini jámani, no arhirperani ka ipurhpeni jámani.
Sánderu sáni eskajtsï Acha Jesukristueni jaxentaaka, ka parhakpeni anapu tsitikua ambeni jurajkunksïa.



Sésijtsï erokaaka imechani engaksï iásï uénani jaka Diósïni mintsikani, ka ásï jáma je ambe arhiani.
Jimboka ma uandaaka eska iámendu ambe anhasïnga, ka máteru enga iásï jánhaskani jaka xakua ambejku uandati t'ireni.
Ne enga iámu ambe arhajka, ásï sapichu eratie imani enga no ísï újka; ka ima enga no iámu ambe arhajka ásï arhinhchie iámu ambe atini, jimboka Diósï ísï jaiapanhintaska.
¿Andi néskiri t'u engari jántspirini arhinhchatspejka? Ánchitpirisï mítejti enga sési o nósesi úni jarhajka; Ka Acha k'óru uinhapitisti ka mítesti néna úni eska ma jántspiri sési marhuakuaka.
Ma uandaati eskaksï jurhiatikuecha táchaniska, ka máteru uandaati eskaksï iámendu jurhiatikuecha méntkueni jaxeska. Iámenduechaksï sési tsïrimerakorie eratsekuechani.
Ne enga máru jurhiatikuechani míndajka, Diósïni jimbo míndaxati, ka ne enga iámendu ambe újka arhani, Diósïni jimbo arhaxati, jimboka imani diósmaiamu arhixaka. Ka ne enga no iámu ambe arhajka, Acha jimbo no iámu ambe arhasïndi, jimboka imani diósmaiamu arhixaka.
Nónema ísku jatini irekaxati, ka nójtu nema ísku jatini uarhixati.
Ekaksï irekani jarajka, Acha jimboksï irekaxaka, ka engaksï uarhijka Achani jimbojtuksï uarhisïnga. Jiájkani Acheriskaksï irerini o uarhirini.
Jimbosï Krístu uarhiti ka tsíntani ka ménderu irekani, jimboka uarhirichani ka tsípitichani Achechekuauaka:
T'uchka jimajkani ¿andirisï chéti erachini arhinhchajki? ka ¿andirisï sapichu eratajki? Jimboka Diósïjtsïnisï iámenduechani k'uetsaperantaaka,
eska na karakata jaka: “Acha uandaxati: iámenduechajtsïni tinguixurhicheati, Jucheti uinhapekua jimbo, ka iámu jasï uandakua uandarichajtsïni k'éri ambe arhiati.”
Jiájkani Diósïni japarini mándani arhinksï uandakorhentaaka.
Juchka je jucha nóteru arhinhchperani jarhani; sánderu sáni eratsentsï je no ojkutajperani ka máteru erachini ásï nósesi p'ikuasta je.
Ji Acha Jesusini mintsikaparini nómbe ma ikichakua exesïnga. Ka enga nema ambe máni ikichakua exeni jaka, jimajkani imajku ikichakua úxati.
Tamu nóri xénhchaxaka chéti erachini ekari indeni ambe arhani jaka enga nósesi p'ikuastani jaka. Ásï chéti t'irekuani exerini tsïnche ima enga jimbo Krístu uarhika.
Ásïchka nósesi uandanhani jaue indeni ambe jimbo engajtsï cha sési exeni jaka,
jimboka Diósïri irechekua no t'irekueska o itsïmakua ambe, sési jakuesti ka sési pájperakuesti ka Espiritu jinguni tsípekuesti.
Ne enga Krístuni ísï marhuakuni jaka, Diósïni jaiapanhetarantaxati ka sési exenhaati.
Juchka je sánderu sési pájperani ka márkuksï jarhojperani.
Ásï t'irekua ambe jimbo ambendarhi je Diósïri úkuani. Iámendu ambe ambakitisti, inde ambejkusï no akueti enga máteruni tsïnchetajka.
Sánderu sésisti k'uiripeta o kauikua ambe no arhani, ka nójtu úni indeni ambe enga chéti erachi sapichuni nósesi p'ikuastaka o k'amanharhiratarani.
T'u engari Diósïni mintsikajka, imani japarini sési mintsika. ¡Tsípesïndi ima enga sési eranguntajka ka no k'amanharhintani p'ikuarherajka ambe ma úrini!
Ka k'óru ne enga chénharhiparini arhajka ambe ma, nósesi p'ikuarherhaati, jimboka no mintsikua jatsiska; ka k'amanharhintskuesti ambe ma no mintsikua jinguni úni.



Uétarhisïndi eska jucha engaksï sánderu jánhaskatika jarhoatauaka jimbanhe jakajkutichani, ka nóksï juchajku sési p'ikuarerakorheni jarhani.
Eskaksï iámenduecha jángurhiaka ambakiti ambe úni enga máteruechani sési p'ikuastauaka, ka ísïksï jarhojperapaaka.
Jimboka Krístu jamberijtu no jandiajku sési pakarakorhespka; eska na karakata jaka: “Arhinhchakuecha engaksïni t'ungini arhiaka, jíndentsïni nósesi p'ikuastasti”
Inde ambe enga ióntki karanhaka, juchantsïni jimbo karhanhasti, eskaksï ambakiti ambe jurhenguriaka erokorheni, tekantskua jinguni, ka engaksï inde karakatani arhintaaka sésiksï p'ikuarherantaaka.
Ka Diósï enga xáni tekantskua jatsika ka enga sési p'ikuastpentajka, kóndeksïni eskajtsï chájtu Jesukristueni méntkueni sési p'ikuarheraaka,
ka eskajtsï Diósïni márku k'éri ambe arhiaka, enga juchari Acha Jesukristueri Tatjembeka.
Jiájkani cha sési uandajpera je, ísï eskajtsïni Krístu na sési uandajpantaka, ka Diósï k'éri exenhaati.
Jurajkuksïni arhini eska Krístu judiouechani jurhaspka jánstaraani ka exerhaani ambe enga Diósï uéjka, jimbokaksï tua anapuecha aiamenhaspka,
ka eskaksï Diósïri kóntperakuani no judiouechajtu k'éri exeaka, eska na karakata jaka: “Máteru iretecharhu pirecheakakini, jimbokani chéti ambe jiniasï aiangpeaka.”
Ka támujtu arhisïndi: “Diósïri ireta jinguni tsípintsï je no-minda jukaricha,”
Ka ístu arhisïndi: “No-minda jukarhichaksï Diósïni pirekue ka iámendu iretechaksï k'éri ambe arhie imani”
Ka Isaiasijtu arhixati: “Iámendu iretechani juramukuauati ima enga Jéseri sïranguarhu ts'ïuantaka, ka imaterku mintsikanhaati.”
Ka Diósï enga sési karhoakpentajka, kóndeksïni eskajtsï imani mintsikatini kánekua tsípekua ka sési pájperakua jatsiaka, ka eskajtsï Espiritu Sántu jimbo sánderu ambakiti ambe mintsikani jauaka.
Jucheti erachicha ji sési míteska, eskajtsï kánekua kaxumbekua jatsiska ka kánekua mimixekua, ka eskajtsï úaka sési arhistatsperani;
K'óruni sáni jukari arhiska ini karakatarhu, uékani chánksïni miátantani eskarini Diósï kóndentaska
Jesukristuni jántspekuni jámani ka Diósïri ambakiti aiangperakuani no judiouechani nirani jurhendaani, jimbokaksï no judiouecha Diósïri kéjtsïtakueska Espiritu Sántu jimbo újchakuranhaskata.
Jiájkani ji Diósïni japarini Jesukristu jimbo k'eramakorhexaka,
no jimbokani xáni ambandiraka, Krístusï úti eskajtsïni no judiouecha kurhauaka. Jimbokani uandantaska
ka Diósïri Espiritueri uinhapekua jimbo k'érati míndechani ka milagruechani exerpiaska; Krístu ambakiti aiangperakuani Jerusaleni uénaska ka Ilirikia jamberi ísï uandantaskani.
Ka jángurhiskani no jímesï uandantani enga Krístu ambe kurhanhapkia, no uékaska máterueri ánchikorhetani inchakukuni,
jimboka ísï karakata jarhaska: “Iasïksï ima exeati, engaksï nómeni aiangunhani jápka; ka imaksï kurhanguati engaksï Acheri ambe nómeni kurhani jápka.”
Indeni ambe jimbo, iónistia engaksïni p'urhembekuekakia.
Ka iásï engani jucheti úkuani ixuesï k'amarakia, ka xáni ióninia engani cha jinguni nikuekani jaka,
jamakani iásï engani Espania nirani jámaka, jimbokaksïni uékaxaka exeni ka chánksïni jinguni jarhani sáni, ka tátsikua chájtsïni jarhoataka jini niárani.
Jerusalenderkusïni niuaka jakajkutichani jarhojperakua ma pakuani,
máru jakajkuti Jerusaleni anapuechani engaksï kómu irekaka, engaksï Masedonia ka Akaio anapuecha mintsita jinguni axakuaaka.
Sésiksï exesti jimbokaksï p'ikuereraska na engaksï no judiouechajtu Diósïri kóntperakuani p'ika, ka uékastiksï jarhojperakua ma jinguni marhuakuantani.
Jiájkani exemaakaksïni engani Espania niuaka ini jarhojperakuanderku íntspentatini.
Ka míteska eska cha jinguni niáratini, kánekua újchakurakua jauaka Krístu ambakiti aiangperakua jimbo.
Jucheti erachicha, juchari Acha Jesukristuni jimboksïni kómarhixaka ka ístu Espiritueri p'amsperakua jimbo, eskajtsïni kómarhijpecheaka engajtsï uandamukukorheni jauaka,
eskarini Diósï kuájpeaka jimbokaksï máru no jakajkuticha Judea jarhaska, ka eska sési jaiapanhinhantaka i jarhojperakua engani Jerusaleni anapu jakajkutichani pakuani jaka,
ka engarini Diósï sésikua íntskuska eskani úaka tsípekua jinguni cha jinguni niárani ka jima sési p'ikuarherani.
Diósï enga sési pájperakua íntspejka, jaue chánksïni jinguni. Jo ísï jaue.



Kómarhixakaksïni eskajtsï juchari erachi nana Febeni, enga Sencrea anapu tángurhikuarhu jarhojpejka,
sési erokaaka, eska Acha jimbo néka imeri erakukatechani káni, ka jarhoata je iámendu ambe jimbo enga xáni uétarhinchaaka, jimboka imajtu uánekuechani jarhoataska ka jíndeni jamberi.
Uandajperata ma axakuaxaka Priskani ka Akilani, engaksï jíngoni jámaka Jesukristuni marhuakuni,
ka sánoksï uándikunhaspti jíndentsïni nóna kuájpintani, ka no jíjkusïni diósïmaiamukua arhiani jaka, ístuksï iámendu no judiouecheri tángurhikuecha.
Ka ístuni uandajperata ma axakuaxaka iámendu chenjembo tángurhirichani; ka Epenetuni, engani xáni xénhchajka jimboka Ásia ísï inde uénaska jakajkuni.
Mariantuni uandajperata ma axakuxaka, xáni enga ánchikorheka chánksïni jimbo.
Juchini anapu Andronikuni ka Juniasïntuni uandajperata axakuaxaka, indeksï jíndeni jinguni ónhanhaspti, ka máteru uandakua páricha engaksï Krístuni urheta jakajkuka kánekua xénchaasïndi.
Ampliasintuni uandajperata ma axakuxaka, xáni engani xénhchajka Achani jimbo.
Ka Urbanuntu ísï jimboka Krístuni jimbo juchari jarhojpiriska, ka Stakisini engani xáni xénhchajka,
ka Apelesini enga no k'uratsejka Krístuni jakajkuni, ka ístu Arístobulueri k'umanchikuarhu anapuechani uandajperata ma axakuaxaka.
Ka ístu Erodio jucheni anapuni, ka Narsisuo anapu Acheri jakajkutichani.
Ka Trifenani ka Trifosáni engaksï Achani ánchikorhekujka; Ka ístu Persidani engani xáni xénhchajka jimboka Achani marhuakusïnga.
Acheri erakukata Rufuntuni uandajperata ma axakuxaka, ka amambani engajturini uájpa úntajka.
Ka Asinkrituni ka Flegonteni, ka Érmesini, ka Patrobasini, ka Érmasini, ka jakajkutichani engaksï imecha jinguni jaka.
Filologuntuni uandajperata ma axakuxaka ka Juliani ka Nereusini ka jingunikjemba Olimpasïni, ka iámendu jakajkutichani engaksï imecha jinguni jaka.
Chájtu iámenduecha sési uandajpera je ka ambakiti mintsitsita jinguni putinharikpera je. Iámendu Krístu tángurhikuechaksïni uandajperata ma axachixati.
Kómarhixakaksïni erachicha, eskajtsï míteantauaka ka jarhareani indechani engaksï arhirperakua ambe inchatajka ka ojkutanksï jurhentperakuani engajtsï p'ikaia,
jimbokaksï inde jasï k'uiripu no juchari Acha Jesukristuni marhuakuxamka, andakorhexamtiksï ka jurhenastiksï ambakiti uandakuechani jimbo jimbanhe jakajkutichani k'arhaani.
Tsípixaka cha jimbo enga chári jakajkukua iápurisï sési kurhakorheni jaka; uéksïnga k'óru eskajtsï ambakiti ambeni sánderu míteaka ka no indeni ambe enga nósesika,
ka Noambakitintsï jatanduntaaka jimboka Diósï sési pájperakueri ísï úaka. Eska juchari Acha Jesukristueri kóntperakua jauaka chánksïni jinguni.
Jucheti jarhojpiri Timoteu uandajperata ma axachixatiksïni, ka Lusiojtu ísï, ka Jasoni, ka Sosipateri jucheni anapuecha.
Ka jíjtuni isï, Tersio, engani Acha jimbo karantaka ini karakatani.
Gaiuksïni uandajperata ma axachixati, jucha indeo pakaraxaka ka ixuksï tángurhixaka. Erastu enga ireteri tumina patsarika uandajperata ma axachixatiksïni ka juchari erachi Kuartujtu ísï.
K'eristi Diósï engaksïni jucheti ambakiti aiangperakuani ka Jesukristueri jurhentperatani úka sési jánhastani, inde ambe enga xáni ióni patsakata jápka
iásï mítenhaxati ia, ambe engaksï karakatecha uandantani jápka, ísï eska na juramukua jatsipka Diósï enga méntkisï jaka, iámendu iretechaksï imani mintsike,
Diósïjku enga sési míteka iámendu ambe, Jesukristuni jimbo méntkisï k'éri ambe arhinhe, K'eri arhinhe.



Pablu, enga Diósï uandajpaka Jesuk ristuni uandakua pákuni jámani, ka erachi Sóstenesi enga jíndeni jinguni jaka,
chánksïni, engajtsï Korintu anapu Diósïri jakajkutika, karachexakaksïni. Cha engajtsï Jesukiristuni jimbo kaxumbentaka, ka imeri pímbinhasï ireta jinguntsï miunhantani; máteru isï nani anapuecha jinguni engajtuksï Acha Jesukristuni kómarhini jaka, enga chári ka juchari Acheka.
Juchari Diósï Táte ka Acha Jesukristuksïni kónde ka sési jakuaksïni íntskuni.
Méntkisï diósmaiamu arhixaka jucheti Diósïni chánksïni jimbo, engajtsï Krístu Jesusini jimbo Diósïri kóntperakuani p'ika.
Jimbokachkajtsï iámu ambe imani jimbo intsïmbenhaska, uandakua ka mimixekua ambe,
ka jimbokajtsï cha Krístueri uadakuani sési kurhangutini jaka.
Jimajkani nóterujtsï kueratanchaxaka Diósïri íntsïmperata, cha engajtsï juchari Acha Jesukristuni erontani jaka,
ka k'amarhuni jamberi imaksïnisï uinhaperantaati ka nónemaksïni uáti arhinharhikuni ima jurhia enga Acha Jesukristu junguaaka.
Jimboka mintsinharhikueska Diósï engaksïni uandajpantaka, Uájpa jinguni jarhani, Jesukristu jinguni enga juchari Acheka.
Erachicha, Tata Jesukristu jimboksïni kómarhixaka, eskajtsï májku uandakua kámaaka ka eskajtsï no jámaaka arhirperani. Sánderu sáni eskajtsï márku jámaaka, májku eratsekua jinguni ka májku p'ikuarhenhekua jinguni.
Jimbokani chári ambe aiangunhaxaka, tata Kloeo anapuechajtsïni arhisti na engajtsï arhirperani jaka.
Arhikuekaxaka eskajtsï máru uandaxaka: “ji Pablu jinguniska;” ka máteruecha eskaksï “Apolusï jinguniska;” ka máteruecha eskaksï “Séfasi jinguniska;” ka eskaksï máru “Krístu jinguniska.”
¿Andi Krístu arhukurhitaxaki? ¿Andi Pablusï chánksïni jimbo cháparhatanha? ¿Ójtsï Pabluni jimbo itsï atajtsïkunhaski?
diósïmaiamu arhisïnga Diósïni engaksïni no ji itsï atajtsïkuka, Kríspusïni ka Gáiunkusïni itsï atajtsïkuka,
ka ísï jimbo nónema úati uandani eska jucheti jakangurhikua jimbo itsï atajtsïkunhaska.
¡A, jo! Estefanio anapuechantuni itsï atajtsïkuaska, ka nónemanderuni míasïnga itsï atajtsïkuni;
jimbokarini Krístu no itsï atajtsïkpeni axaska, ambakiti aiangperakuarinisï uandantani axati; jimbokani no uékasïnga Krístueri uarhikuani, enga uinhapekueka, tájpanharhikuni mimixeti p'ikuarherani.
Krístueri uarhikua aiangperatani tsînchekatechaksï teresmarhusïndi; ka jucha jimbo engachi p'ímutantskateka Diósïri uinhapekuesti.
Jimboka karakata arhisïnga: “Mimixetichani xerhejtsïkuauaka, ka jurhendichani no jánhasterauaka.”
¿Mimixeti ambesï míte? ¿Jurhentpiri ambesï jurhena? ¿arhistatsïpiri ambesï arhijpejki? ¿Andi no Diósï parhakpeni anapu mimixekuani nómbemeni exesïnki?
Jimbokachka parhakpeniri mimixekua no exeska na enga Diósï xáni ambe sési úka imeri mimixekua jimbo; Diósïjtu imechani p'ímutantasti engaksï aiangperakuani jakajkuka enga teresmarhukueni jáxeka.
Judiouechaksï míndechani exekuekaasïndi, ka griéguechaksï mímixekuani tsitini.
K'oruni jucha Krístueri uarhikua ambe aiangpeni jarhani, enga judiouechani ikiataajka ka no judiouechani teresmarhutaraani;
k'óru Diósï erakukatechani uinhaperantaasïndi Krístuni jimbo ka imeri mimixekua íntsaani, engaksï judiouejka o na uéjki no judioueni.
Jimboka Diósïri ambe enga teresmarhukueni xarharajka, sánderu k'éri ambesti eska iámendu k'uiripueri jurhengua, ka Diósïri uinhapekua sánderu sápichu ma, iámenduechani andaasïndi.
¡Erachicha, exekorhetkiria je cha engajtsï uandajpanhaka! Namuntsïsï mímixetini mítekate eska k'uiripu na uandajka, ka namuntkujtsïsï mimixeti ka uinhapetini mitekateka ka namuntkujtsïsï k'éri achamasï uájpe.
Diósïchka k'óru mimixetichani k'uratsetaasti, enga no jurhendichani erakuaka; ka sési xékorherichantu k'uratsetaasti, enga kétsekua uératichani erakuaka.
Diósï ikimchakatechani erakuasti engaksï ini parhakpenirhu ísku ambeka, ka k'amajkusti imani ambe enga sési xénhani jápka:
ísï jamani, Diósïni japarini nónema sési xekorheati.
Imaksïnisï Krístu Jesusi jingunitarati, imesti juchari mimixekua engajtsïni Diósï íntskuka, juchari kaxumbekua ka pimbinhaxekua ka p'ímutantskua,
jimboka karakata ísïsï arhijka: “Ne enga k'éri xékorhejka, Achani jimbo k'éri xékorhe.”



Erachicha, engaksïni Diósïri ambe jámapka aianguntani, imani ambe enga no mítekorhepka, nóksïni ióstarachepaska óksïni mimixetini uandaxecheni.
Jesukristueri cháparhatakueri ambejkusïni uékapka uinhajtsïtani uandani, engani chánksïni jinguni jápka, ka máteru ambe jurhengua támu péraspka.
Ka chéparini ka manaraparini niáraspka cha jinguni,
ka nójtuksïni jurhendiri uandaxechespka arhijtsïkperakua jinguni, sánderu sáni Espiritu ka Diósïri uinhapekuanksïni xarhatachespka:
jimboka chari jakajkukua Diósïri uinhapekua jimboeska, ka no k'uiripueri mimixekua jimbo.
Najkirukani k'óru jánhaskasticha jinguni mimixekueri ambe uandontskorhepka; k'óru no iásï anapu mimixekuespti ójtu juramuticheri engaksï iásï jaka, enga Diósï imani juramukuani ísku ambe erataka.
Jucha Diósïri mimixekua ambesïni uandontskorheni japka, enga no mítekorhepka ka engajtsïni Diósï uénakuarhutki juchantsïni míndachetini jápka ka engachi jimbo uáka andani,
enga nóma iásï anapu juramuti kurhangujka; ekaksï kurhangupiringa, nóksï cháparhatapirindi Achani enga t'ímarhandekueka.
Sánderu sáni eska karakata na arhijka: “Nónema exerixati, ka nónema kurharixati, ka nónema p'ikuarhenhesïndi ambe enga Diósï k'ejtatakuauaka, imechani engaksï xénhchajka.”
Ka Diósïjtsïni Espirituni jimbo janhastasti, jimboka Espiritu iámu ambe mítetixaka, imani jamberi enga Diósïjku míteka.
Jimboka nónema míteska ambe enga máteru eratsejka, imeri espiritujkusï míteti, ka ísïjtu nónema mítesti Diósïri ambe, Diósïri Espiritujkusï míteti.
Ka juchachi no parhakpeni anapu espiritu intsïnhaka, Diósïjtsïnisï íntskuti imeri Espirituni engajtsïni kurhakuntarajka, na engajtsïni Diósï xani kóndentaka.
Ka imani ambechisï uandani jaka engajtsïni Espiritu jurhendaka ka enga Espiritueri ambeka, ka no imani ambe enga k'uiripueri mimixekueri jimboeka.
Ne enga, nósesi jasï Espirituerika no uati kurhanguni Diósïri ambe,~jimboka imeri jimbo ísku ambe meska. Ka nómeni uati kurhanguni, jimboka inde ambe espiritu jinguni kurhankunhantasïnga.
Ka ne enga Diósïri espirituerika, iamendu ambe uati arhinharhikuni, ka imani nonema iuti arhinharkuntani.
Jimboka, “¿andi nechka míteski Acheri eratsekua? ¿Ka andi nesï uaia Achani arhijtsïkuni?” ka~juchachi Krístueni eratsesïngia.



Erachicha jiksïni~no úspka urhetku arhini ísï eska imechani engaksï espirituerikia,~ka xantku isïksïni arhispka eska náki uejki ma k'uiripu, ísï eska sapicha Kristu jinguni.
Xantku isïksïni jurhendaska, eska etsukua xurhundini, ka no t'irekuani enga xaxanhajka. Jimbokajtsï nótki úsïrempka sési kurhanguni. Ka enajkijtsï méngueni jaki
engajtsï sapiini arhirperani jaka. Jimbokajtsï~ipurhperani ka arhirperani jarhaskateru, ¿nóchjkatsï parhakpeni anapueni arhijperaxakiteru, ísï eskaksï máteru k'uiripuecha?
Eka nema uandajka: “Ji Pablu jinguniska” ka materu arhini: “ji Apolusï jinguniska” ¿andi nójtsï ísï jamaxaki eska parhakpeni anapu k'uiripu?~
¿Andi Apolusï o Pablu ambemendueskiksï?~jantspiristiksï, engachi jimbo jucha ujka~Diósïni jakajkuni ka mintsikani. Ka tachanchi jámaska isï eskajtsïni Diósï na míndaka.
Jí júkskaska ka Apolusï itsï jatsikusti, k'oru Diósïni jimbosï újti ambe k'eni.
Jimajkani Diósïjkusï k'ériti enga k'uiriperpejka, júkskati ka itsï jatsikuti nóksï úsïndi k'uiriperpeni, ka nóksï ambemesti,
jucha tsimarheni méngueniska, júkskati ka itsï jatsikuti, nájkirukachi ánchekorhetani táchani meiamunhantaaka.
Jucha márku ánchekorhexaka Diósïni marhoakuni, ka chájtsï Diósïri tarheteska ka Diósïri k'umanchekua.
Ka Diósïjtsïni kóndentasti eskachi táchani ambe úaka, ji pítsekua tsïntsïskuska ka máteru kujtsitasti tsïntsïni. k'oru ju je táchani exekorheni néna engachi ánchekorheni jaka.
Jimboka pítsekua májkueska, ka nóteru nema úati máteruni pérani jimboka inde pítsekua Jesukristueska.
Ka eka nema tiripiti ambe o teiakata o tsakapu mereari o chkari o uitsakua o ch'kurhi ambeni kujtsïtaska,
ka inde ma jurhiani xarhantaati jiájkani enga chpiri jimbo ts'éjkunhaaka, jimboka chpiri mándani ánchekorhetechani tsejkuauaka.
Ka ima enga ánchekorhetani uiuinhasï uka, ka chpiri nóma ukuni ima maiamunhantaati.
Ka eka imeri ánchekorheta kurhiska tsïjpaati, ka imajti jinguni kurhiati, najkiruka ánchekorheri uaka uejpentani.
¿Andi nójtsï míteski eskajtsï chásï Diósïri tiósteska, ka eska Diósïri Espiritu chánksïni jinguni irekaxaka?
Eka nema Diósïri tióstani xerentaska, Diósïjtu imani k'amajkuati, jimboka Diósïri tiósta pimbinhaxetiska,~jimbokajtsï chásï Diósïri tiósteka.
Ka ásï nema jandiojku tandonhaskorhe: uekani mimixeti ukorheni, Eka nema p'ikuarherajka ini parhakpeni mimixetini, úati mimixetini, k'oru uetarhesïndi urheta no jánhaskatini jámani,
jimboka Diósïni~jinguni ísku ambeska parhakpeni anapu mimixekua; jimboka karakata arhisïnga: “Diósï jimajku takipu úasïndi mimixetichani ka jimajkuksï no jánhaskerini engaksï jukari jurhendi úkorhejkia.”
Ka ístu karakata arhisïndi: “Acha mítesti mimixeticheri eratsekuechani, eskaksï ísku ambe meska”
Jimajkani ásï nema k'eramakorhe, ísï eskaksï parhakpeni anapu k'uiripuecha; jimboka iámendu ambe cháriska:
Pablu uénani ka Apolusï, ka Pedru ka parhakpeni ka tsipekua ka uarhikua, ka i jurhiatekua ka pauani jamberi; iámendu ambe cháristi,
ka chájtsï Krístueriska, Kristu Diósïristi.



Ka ísï jimbo, chájtsïni Krístueri jántspirinku exe je,~ísï~eskaksï ima engaksï patsajka ka jurhetpeni Diósïri no mítekata ambe.
Ka iásïchka,~enga uetarhejka eska ma patsari ka jurhetpiri~mintsinharikueuaka.
Nájkirukani ji no uándanhiajka ekajtsïni cha o juramuti ma jíndeni k'amanharhirantaaka; jimbokani ji jamberi no usïnga exekorheni nénasïni jámani jaki.
Ka nájkirukachkani nómbema míajka nósési úni, ka no isï jimbo kaxumbiti arhikorhexaka; ka jíndendini Achasï k'amanharhitantaati.
Jimajkani, cha ásï urhetatakorhepa je arhinharhikperani eroka je enga jamberi Acha janoaka. Jimboka imasï xarhataaka, ambe enga pajpakandu únhaka ka ambe enga p'ikuarhenhenhani jaka. Jiánisï Diósï~mandani arhini sési arhiantauati ka intsaani ambe enga andakorheka.
Erachicha,~juchantsïni exe~je, na engani ji ka Apolusï jámapka; ka eskajtsï juchari jankua jimbo jurhengorhiaka “Xantku u ka unadani eska na karakata jaka no jukari jamberi” ka nójtsï jámani, nema jinguni sési xékorheni ka máteruni ikiakuni jarhani.
Miachka ¿Nékinisï k'eri u? ¿ka ambesï chéti ekari no intsïnhaka? ka ekari iamu ambe intsïnhaka, ¿andirisï k'eramakorhejki enakiri ambe t'ú jirinhakorhe?
Xarharaxati,~eskajtsï iámendu ambe~kangorsïnkia, jatsikorherijtsï ukorheskia. ¡Ka eskajtsï irecheni~juramuxaka juchantsïni no uetarhenchaparini! ¡sésipirindi engajtsï sési jimbo irechepiringa, ka jucha jamberini cha jinguni juramupiringa!
Jimbokani ísï p'ikuarherasïnga enajkijtsïni Diósï juchantsïni ísku ambemeni exejki, engachi uandakua pani jámka, enajkijtsïni ánjelicha ka iámu parhakpeni anapuecha erajpantani jaki néna engani jucha uárhikuarhu jakiaia.
Ka kristuni jimbo, enakini jucha tandosï ukorhia, ka enaki chari jimbo imani chuxapani mimixekue. Enajkini jucha no~uinhapiti, ka cha uiuinhaxeni. Ka chájtsï k'éri exenhasïnga, ka jucha no xénhchakateni.
Jucha iásï jamberi k'arhimakua ka k'arhichakua~nitamanchaxaka, ka nómbe ma xukuparhatini, nósesichi kánhkateska ka nóchi jatsikorheska nani niantani,
p'atujkuntasïngachi xani ánchekorhekorheni.~Ka engajtsïni~arhinchaaka, jucha komarhijpekuantasïnga.~Ka engajtsïni atakuekani kamaka jucha tekakuantasïnga.
Engajtsïni arhinhchani jauaka, jucha kaxumbekua jinguni mókukuantasïnga. Íni parhakpeni iámenduechajtsïni tsïtakata ambeni, ka jurhajkukata ambeni exeati.~
Nóksïni k'urhatsetakuekanisï karacheni jaka ini ambe, jiniksïnisï~uejka sáni arhijtsïkuni eska jucheti uatsïti xénhchakatechani.
Jimboka nájkirukajtsï Krístueri jurhentpirichani jimbo uánekua jatsiaka, k'oruksï no iámendu tátesti. Jesukristueri ambakiti aiangperakua jimbo jísïni táteka, jimbokaksïni jísï kángorhentaka.
Isï jimboksïnisï, komarhini jaka eskajtsï isï jámaaka eskani ji jámka.
Isï jimboksïnisï Timoteoni axacheka, jucheti uatsïti enga Achani mintsikajka; indeksïni miatati ji Krístu Jesusïni jimbo nénasïni jámki, iápurisï ka iámendu tángorkuecharhu nénasïni jurhetpejki.
Ka chájtsï maru jukari k'eramakorhexaka eratseparini eskaksïni no uaka nirani p'urhembeni;
ekarini Diósï sésikua íntskuni jauaka, ji niuaka no iondani cha jinguni, ka jiani exeaka na xántsï uinhapekua jatsiski inde engajtsï uandauandameparini k'érhamakorheni jaka.
Jimboka Diósïri irechekua no uandakua ambejkueska, uinhapekuesti.
¿Nenajtsï uéksïnki eskani niaraka? ¿ikiatinku, o uékperakua ka kaxumbekua jinguni?



Mitekorhexati eska cha ma isï nósesi irekaxaka, ka inde nósesi jasï irekua engaksï no jakajkuticha jamberi, no tekaajka úni, jimboka nema tatjemberi tembani kúrhetixaka.
Ka, ¡majkujasïterusjtsï, méntku isï~k'eramakorhexaka! ¿andi nójtsï miskuarheni japirini ka indeni ísï niátatintsï kendini?
Ka jucheti jimbo, nájkirukani no jímini jatsïkorheka, p'ikuarhenhexaka chánksïni jinguni jarhani espiritu jimbo, ka indeni isï niátatini k'amanharhirantaskia,
ka engajtsï juchari Acha Jesusïni jimbo tángorhentatini jarhajka jijtuni~espirituni jimbo jima jauaka, ka Acha Jesucristueri uinhapekua cha jinguni jarhasïndi,
indeni achetinchka Nóambakitini intskuntsï je, eska imeri k'uiripekua k'amajkunhaka, ka imeri ánima p'ikunhantaatis na enga jatini Acha junkuaaka.
¡Nósesi jarhasti eskajtsï~ísï k'eramakorheni jauka! ¿Andi nójtsï míteski eska sántku xarhiperakua iámendu tsïrerini kerhutasïnga ka iamu xarhiperani?
Ma akandani péra je xarhiperakuani enga nóteru marhoajkia, ka cha tsïrerini jimbanhentsï je, jimbokajtsï cha isïska eska kurhinda paskueri, no xarhiperantskateka. Jimboka~Kristu, jucheri karichi páskueri akua, uándikunhaskia.
Juchka je paskueri k'uinchekuani sesi úntani, no xarhiperakua jinguni, ju je nóteru jatanhetspeparini xenchkpeni o kurhunpeparini; no ikiatspepariniaru, sési jáxentatini ambakiti mintsita jinguniaru.
Urhetkuksïni Karachespka, eskajtsï ísku jandichani no kúrheapiringa.
ka no arhikuekaxaka eskajtsï métku jarhariauaka, parhakpeni anapuechani, ísku jandichani, tumina kánhchatichani, sïpajkurhechani, imechani engaksï eratakatechani diosïrajka. Jimboka enga ísïpiringa k'uanipiringa eskajtsï parhakpenirhu uéjpentapiringa.
Karachespkachkaksïni arhikuekani eskajtsï no kungorhiaka, jakajkuti arhikorherichani jinguni, engaksï ísku jandika~ka tumina kánhchatini, ka sïpajkurheni~ka engaksï eratakatechani diósïrajka~ka arhinchpitichani,~ka kauicheni~ka uarhisechani. Indeni jarhatichani jinguni ásï jamberi uaxaki~je t'ire.
¿Andisïni ji k'amanharhirantaua no jakajkutichani? ¿andi jakajkutichani jima anapuechani nójtsï chasï k'amanharhirantaua?
No jakajkutichani Diósïsï k'amanharhirantauati, ka indeni nósesi úrini enga cha jinguni jaka, chúntsïchka je.



Eka cha ma isï máteru nema jinguni arhirperata jatsiaka, ¿andi tekauajtsï juramuti no jakajkutini jinguni pájperani, ka jakajkutichanitsï ísku uanopakuani?
¿Andi nójtsï mítiski eskaksï jakajkutichasï, parhakpeni anapuechani k'amanharhirantauaka? ka ekajtsï parhakpenini cha k'amanharhirantaaka ¿andi nójtsï usïnki sapichu ambe arhirperatani sési péntani?
¿Andi nójtsï míteski eskachi ánjelichantu jucha jamberi k'amanharhirantauaka? ka nénajtuchi ini irekuani no uá jucha sési péntani.
Engajtsï íni jarhati arhirperata jatsijka pauani pauani, ¿Andijtsïsï indechani p'erarhekorheajki, engaksï tángorhekuarhu nómbe méka, ka juramutintsï uekani perani?
K'urhatsetaniksïnisï isï arhini jaka. ¿Andi nóma jakajkuti jaki cha jinguni míakua jukakia ka mimixetinia, enga úaka jakajkuticheri arhirperata sési péntani?
Ka nójtsï erachi jakajkuticha jínkunkusï xani arhirhperajka, ka útasterujtsï jima k'amajtsïtaxaka no jakajkuti juramutu jinguni p'ajperani jarahani.
T'uinchka uandanheatestia eskajtsï jimintku arhirperani jauaka. ¿Andi nójtsï sáni upirini tekatsperantani? ¿No sánderu sési japirini jurajkutakorhenis eskaksïni ambe euakorhiaka?
Ka chájtsï jimintku sánderu nósesi útsperaxaka jimbokajtsï chájku sïpatsperaxaka, ka úmentku jakajkutichani jinguni.
¿Andi nójtsï míteski eskaksï nósesi úricha Diósïri irechekuani no inchaaka? Ásï tándonhaskorhe je,~ísku jandichaksï ka engaksï eratakatechani diosïrajka, ka~uichueni jandicha, ka kuesetsïcha, ka tsiueraticha engaksï tsitijperajka materu tsiuerati jinguni,
kani sïpajkurheecha, ka tumina kánhchaticha, ka kauichecha ka nósesi uandaricha, ka ambe euakorhipitichaksï Diósïri irechekuani no inchaati.
Ka chájtsï máru urhetku xárhatispka, k'orujtsï iásï sési jajkunhantaskia ka pimbinhajkunhantaskajtsïa, ka kaxumberanhantaskajtsïa Acha Jesukristueri jakangurhikua jimbo, ka ístu juchari Diósïri Espirituni jimbo.
Uandanhasïndi, “Ji iámendu ambe uáka úni”, jo isïsti, uakari k'orukini no iámendu ambe marhoacheati. “Ji iámendu ambe uáka úni” k'oruni jangorhiaka eskarini nómbema pájtamaaka.
Ka uandanhasïndi, “t'irekua sïturhiristi, ka sïturhi t'irekueristi” jo ísïsti k'oru Diósï tsimani ambe k'amajkuauati. K'oruchka anhanhatakua~no ísku janditarakuesti, jimboka Acheriska, ka jinichisï juchari anhahatakuani urapiringa Achani maurhuakutarani, jimboka anhanhatakua imeriska.
Ka Diósï enga Achani tsítantaka, juchantsïntu méngueni tsítataati imeri uinhapekua jimbo.
¿Andi nójtsï miteski eska juchari anhahantakua Krístuni jinguni májkuentatixakaia? Ka ¿andi ji úpirini p'ikuni anhantakuani enga Krístuni jinguni májkuentati jakaia, ka ísku jandi ma jinguni kurhetani? Méntku nómbe.
¿Ójtsï no míteski, enga nema uarhiti ísku jandi ma jinguni k'uiaaka, májkuentasïndiksï ima jinguni? jimboka ísï karakata jarhaska: “Tsimarhenksï májkuentaati”
K'oru ne enga Acha jingunintajka, májku espiritu jingunintasïndi ima jinguni.
Jángorhensï je kendikukuni ísku jándikuani. Naki uéjki ma materu jasï k'amanharhintskua~tajtsïkuni pakarasïndi ka no ambendarhesïndi anhanhatakuani; k'oru eka ísku jandi ukorhiaka ambendarhekorhesïndi.
¿Ójtsï no míteski eska chári anhanhatakua Espiritu Santueri tiosteska, ka eskajtsï p'iraska Diósïri Espiritu enga cha jinguni jakaia, ka eska no cháriska?
Chájtsï jukaparakua jimbo piánhantaska, ka ísï jimbo k'éri ambechka arhi je Diósïni chari jángua jimbo.



Ka indeni ambe engajtsïni karacheka kurhamarherni; “sánderu sésiuati eska no tembuchanhapiringa ka no p'arheperanhani”,
k'oru indeni xani ísku janchakua jimbo, sánderu sésiuati eska tumbi tembuchakorhiaka, ka uatsïjtu uámbuchakorheni.
Ka eskaksï temungurhirini p'arhperaaka egaksï uekani jauaka úni.
Nóteru temaberstia imeri anhanhatakau uámberistia, ka májkueni nóteru uanberistia imeri anhanhatakua temberistia.
Asï jama je no p'arheperanin jarhani, ka ekajtsï pakatperaka namuni jurhia no p'arheperani, ka intskukorhentantsï Diósïni komuharhikorheni, sési jauti, tatsekuajtsï uaka menderu márku p'arheperani, nójtsï marhepengu no úni p'ingukorheni ka Noambakitiksïni terungutani ekajtsï no márku jáuaka.~
Nóksïni juramuchexaka, chári sési jimboksïnisï sáni ísï arhijtsïkuni jaka.
Ji uékapiringa eskasï iámindu tsíueraticha jíini járhanhapiringa; k'orujtsï mámaru jarhati Diósïri k'ontperata intsïnhaaska, ka táchani mámaru járhati.
No tembuchatichani, uachecha ka tumbicha ka tsïndichani, kurhaa je, sésipirindi eskajtsï jíini pakarapiringa.
k'oru enkajtsï no újka p'ingukorheni, tembucha je, sánderu sésisti témbuchatini jarhani eska kurhintani jarhani uékani úni.
Ka cha temungurhiricha arhixakaksïni,~k'oruksïni no jísï arhiaka, Achaksïnisï juramucheni jati: eska temba no jámaaka uámbani jurajkuni,
ka eka jurajkuska ásï uambuchante, uámbanisï menderu sési arhintaati, ka~uámbajtu tembani ásï jurajkue.
Ka iásï máteru k'uiripuechani jísïni arhiani jaka, nóteru Achaia: eka ma jakajkutiri temba no jakajkutika ásï jurajkue, eka temba xenhchajka.
Ka eka~temba jakajkutika ka uámba nómbe, ásï jurajkue, enga uámba xenhchajka.
Jimboka uámba no jakajkuti, újchakurakatentasïngia tembani jimbo, ka temba no jakajkuti uámba jakajkutini jimbo újchakurakatestia. Eka no ísïpiringa chári sapichaksï no újchakurakatepirindi ka indeksï erakukata jarhastia.
Ka engaksï temungurhiricha ma, no jakajkuticha jámaska jurajperani, jurajkueksï ísï úni;~xasï ambe, jakajkuti temungurhirichaksï nombe maksï jatsisti uandani, Diósï jinisï uéjti eskaksï sési pajperaparini irekaaka.
Ka materia, ¿t'u~nanachi nénari mítea~eskari úaka chéti achetini p'ímutantani? o ¿t'u tatachi nénari mítea~eskari uáka chéti uarhitini p'ímutantani?
Ka nateria, eskajtsï~uamendu ísï irekaaka eskaksïni Acha na sésikua intskuni jauka, ísï eskaksï~na irekapka engajtsï Diósi~uandajpaka: ji iámendu tangorhikuechani íni ambesïni juramukuani jaka.
¿Nemani Diosï minda jukari uandajpaski? ásï k'urhatse. ¿Nemani no mínda jukarini uandajpaski? ásï mínda juke.
Jimboka mínda jukani o no jukani nómbe méska, jínisï uétarhejti Diósïri juramukuechani janhanharhiani.
Ísïchka pakara je~nandani arhini eskajtsï na járhatipka, jiájkani engaksïni Diósï uandajpapka.
¿Jántspirispiri ekari uanjapanhapka? Ásï uandanhia.~Ka ekari újka, jángorhentsï nóteru jántspini jamania.
Ekari jántspiripka ekakini Acha uandajpantapka, iásïri nóteru jántspiriskia Acha jinguni. Ka ekari no jántspiripka ekakini Acha uandajpantapka,~iásïri Kristueri jántspiriskia.
Ka chájtsï Jukaparhakua jimbo pianhantaska, ásteruchka nemeri jántspirintsï je.
Chachkajtsï ísï pakaraaka erachicha Diósïni japarini, eskajtsï na uandajpanhapka.
Ka chánksïni jimbo engajtsï no tembuchatika ka uanpuchatini. Acharini nómbema juramuchesti chánksïni jimbo; k'órurini Acha kóndestasti eskani mintsinharhikueuaka ka jísïksïnisï~arhini jámka.
Sánderu sésiuiti, iásï enga xani nósesi jánhaskorheka, eska mándani arhini pakaranhaaka eska na janhaka.
¿Tembuchatiskiri? ásï jáma uarhitini jurajkuni. ¿Nóri tembuchatiski? ásï jáma tembuchani.
Ekari tembuchaska o t'u uátsï ekari uambuchaska nójtujtsï k'amanharintaxaka. K'oru ima engaksï tembuchaaka~jukariksï tsitikua ambe uandanhiauati, ka nósesiksï mitamanchani jauti imani jimbo, ka nóksïni uékapiringa ísï exeni.
Arhikuekaxaka erachicha, eskaksï jurhiakuecha sóntku nitamaxaka: Jiájkani cha tembuchaticha, ísï ireka je enajkijtsí ambe no tembuchatini jaki;
ka ima engaksï uerajka, asïksï ueree, tsípeparinksï jame; ka ima engajksï tsipeni jaka, miskorhenksï jaue; ka cha engajksï ambe piani jaka, ásï mingorhe je;
ka cha engajksï parhakpenirhu tsipekorheni jaka, ásï indeni jimbo tsipe je; jimboka inde ambe enga parhakpeni jaka nitamaati.
Nóchkaksïni uékapiringa uandanheata jinguni exeni jarhani. No tembuchati ma Achani jimbo uandanhiasïndi, néna Achani marhoakuni,
ka tembuchati parhakpeni anapu ambe jimbo uandanhiasïndi, ka néna témbani jeiapanhetarantani,
ka ísï táchani eratsetini irekanhaxati. Uátsï, ka ima enga~no uanbuchani jaka,~Acheri ambesï uandanhiauati, néna sánderu pimbinhaxetini~mintsita ka espiritu jinguni; jimboka uambuchati, parhakpeni anapu ambejkusï uandanheatajti, ka néna uámbani sánderu jeiapanhetarantani.
Chári sési jimboksïnisï ini arhini ambe~jaka, nóksïni p'ingukuekaxa, jinisïni uéjka eskajtsï janhanharhperaparini irekaaka ka eskaksïni nómbema ojkutaaka Achani k'amak'amasï marhoakuani.
Eka nema p'ikuarerhajka tembuchankchania, ka tembunhajti uekani jarhani ka k'érinia, sésiuati no k'amanharhintskuesti tembuperani.
Ka ima enga sési eratsentaka, ka p'ikuarhenheni úni p'ingukurhini ka no tembuchani, ka~tembunhani janhanharhini. Imajtu sési uxati.
Jiájkani ne enga tembuchajka sési uxati; ka nénga no tembuchajka sánderu sési úxati.
Temba ma, uámbani méntkisï pámbeati, eka jamberi uámba irekani jauaka; ka enga uámba uarhiska, jiájkani Achani jimbo úati jakajkutini ma jinguni uambuchantani, néni enga jeiapanhentaaka.
K'oru sánderu sésiuati eka nóteru uambuchantapiringia; jichaksïni ísï arhijkia jimbokani jíjtuni p'ikuarherasïnga Diósïri Espirituni jinguni jarhani.



Ka k'ejtsïtakueri ambe xentatini, engaksï diósï eratakatecha uándikumenhajka ka k'ejtsïtamenhansï, indeni ambechi mítetixaka jimbokachi iáminduecha míteskia. Ambe enga újka, mimixekua jukari k'éramakorhetpesïndi, k'oru~xenchpeni usïndi eskari iamendu jarhuatauaka.
Eka nema, ambe ma míteni p'ikuarherajka, nótki mítesïndi nénasï uétarhejki míteni.
K'oru nénga Diósïni xenhchajka,~Diósïjtu imani mitesti.
Jiájkani juchachi mítetixaka nénasï jaki t'irekuari ambe engaksï diosï eratakatecha kéjtsïtamenhajka, eska no ma diósï eratakata parhakpenirhu ambe méska, nóksï diosïsti jimboka Diósï májkueska.
Ka najkirukaksï uanekau jaka auandarhu ka parhakpenirhu engaksï diósï arhiani jaka, (ka nájkirukaksï uánekua diósïcha ka acheticha jaka),
ka juchari~jimbo májkuesti Diós, Táte enga iámendu ambe kueraaka ka juchachi imeriska. Ka májkuesti Acha Jesukristu enga jimbo iamendu ambe jaka, ka juchachi ima jimbo jarhaska.
Najkirukaksï no iámenduecha míteka ini ambe; jimbokaksï maru útasï p'indeska diósï eratakatecheri kéjtsïtakata t'ireni; jakajkuparini eska inde k'ejtsïtakua diósï eratakatecheriska, ka k'amanharhintasïndiksï jimbokaksï no usïnga jánhaskani, ka mamaru ambeksï eratsentani pakarasindi.
Nochkajtsïni t'irekuasï Diósïni andarhetantajti. Nochi sapichu ambeuaka no t'irerini óchi k'eri ambeni t'irerini.
k'oru xéparini jama je, materuachani jinguni engaksï nótki sési jákajkuni jáka, eska chári jankua no terungutani imechani.
Jimboka ekakini nema exeska uaxakatindi jarhani t'ireni jima enga diósï eratakata jaka, ima jánhaskaati eska imajktu uáka arhani engaksï diósï eratakatecha kejtsïtamenhajka.
Ka chéti jánhaskua jimbori ts'ïjpaxaka indeni erachini enga iásï nóna jurhengorhini jaka, ka Krístu indeni jimbo uarhisti.
Isïchkajtsï erachini k'amanharhikuntaxaka, nósesi p'ikuastaparini jimboka inde nótki nósesi~jánhaskasïnga, ka ísï jamantsï Krístuni k'amanharhikuntaxaka.
Jiájkani ekani jucheti t'irekua jimbo, jucheti erachi ts'ïrhukutarajka, nóteruni meni auaka k'uiripeta, jimbokani no uéksïnga jucheti erachini ts'ïrhukutarani.



¿Andi ji no sésikua jatsi úni ambe engani sési exeaka? ¿No Jesusiri uandakua páriski? ¿Andi ji no exeriski juchaari Acha Jesusini? ¿Andi nójtsï chasï jinde jucheti anchekorheta, engaksïni ji jurhendaka?
ka najkirukajtsïni máteruecha no míteka eskani Jesusiri uandakua páriska, chájtsïni k'óru míteska; jimbokajtsï chá xarhataxaka eskaksïni Acheri uandakuani aianguska.
Ísï~mokukuantaxaka imechani engajtsïni ambe arhimarhejka:
¿Andi, t'ireni ka itsïmani jucha no sésikua jatsiski?
¿Ka jamberichi úaka pájtakorheni juchari uarhiti jakajkutichani, ísï eskaksï materu uandakua páricha na ujka, ka Acheri erachi jémbecha, ísï eska Séfasi na újka?
O~juchajkusïni Bernabe jinguni, ¿no sésikua jatsi t'ireranhani jarhani?
¿Andi náki uarhipiti enga juramutini marhuakujka jandiojku maiamukorhesïnki? ¿Ne tsíri jatsïsïngi ka no p'ikuntani? ¿O náki karichi eranguti itsukua p'ikusïnki no arhani?
Ásï arhi je eskani ji p'itsïkorhexaka ini ambe uandani ¿Andi juramukuajtu no ísï arhixaki?
Jimboka Moisesiri jurhamukua arhixaka: “Úechani ásï sutumukua engaksï triju t'auani jauaka.” ¿Andi Diósï úechani jimbojtu uandanhiajki?
o juchantsïni jimbo ísï arhijki. Juchantsïni jimbosï isï arhini jati karakata. Tarheri ma mintsikaparini tarhesïndi ka t'auari mintsikaparini ánchekorhisïndi eskaksï p'ikuntskatani p'intaka.
Ka ekani jucha espiritueri~ambe chánksïni jinguni sési ambe ikiraka, ¿Andi k'anekua ambeski eskajtsïni cha sáni akua ambe íntsïmbentaaka?
Ka materuechaksï andisï k'óru chari ambe sésikua jatsi p'irani, ¿andi jucha no sánderu sésikua jatsi intsïnhani? k'oruni jucha no uekaska indeni sésikuani juparharani, ka iámu ambechi tekantaska Kristueri ambakiti aiangperakuani no uékani p'inguni.
¿Andi nójtsï míteski eska tiósïo jandicha jima t'ireranhasïnga ka irekanhani, ka eska k'ejtsitakua enga Diósï k'ejtsïtamenhajka jarhojpirichaksï imani t'iresïnga enga k'ejtsïtanhajka?
Májkuentu juramusti Acha ne engaksï ambakiti aiangperakua uandantajka, eskaksï irekaaka jarhoatanhaparini imani anchekorheta jimbo.
Ka ji nómeni p'itsïkoreska jarhojperata ambe kurajkorheni ka nójtuksïni kurhachexaka. Íni jasï sési p'ikuarherakuarini nónema euantaati, uarhikuajkurinisï euantaati.
Jucheti jimbo no k'eramakorhekueska ambakiti aiangperakua uanantani, sánderu sáni~juramukuesti uandanta jámani; ka nósesi p'ikuarherasïnga ekani ambakiti aiangperakua no uandantani jauaka.
Jiájkani ekani íni anchekorhetani jucheti p'ikuerharakua jimbo upiringa, sési maiamunhantapirinaga, sánderu sáni juramumenhaska, ka engani aiatspeka.
¿Jiájkani nakiski~jucheti andakua? Eskani ambakiti aiangperakuani uandantaaka, ka nómbema kurhajkorheni, najkirukani sésikua jatsiaka kurhajkourheni.
Jiájkani, najtukani nónemani ambe kánguni jaka, iámenduecheri jántspiri~ukorheskia, jimbokani uéksïnga eska uánekua kurhankunhanka Kristueri ambe.
Judioueni jamaska judiouecha jinguni, nóna~jakajkutaraani ka andakorhiani; nájkirukaksï inde jurhamukuantku kurhajchajka, ka jíjtuni chuxapaska, nóna p'ímutantani ka nájkirukarini juramukua jindeni nóma arhistachejka.
Ka juramukua no mítetini jámaska imecha jinguni engaksï juramukuani no míteka, nóna p'ímutantaani ka andakorhiani, nájkirukani ji Diósïri juramukuani kurhandirakujka, ka Krístuni kurhajchaparini jámasïnga.
Ka jimbanhe jakajkuticha jinguni no kani mítetini jámaska, nándikani ísï úaka jakajkutaraani ka p'ímutantaani. Jangorhentaska mámaru jasï k'uiripuni terukukuani, nóna p'ímutantaani.
Ambakiti aiangperakua jimbosïni ísï jámka, jimbokani jíjtuni uékasïnga p'ímutantskateni.
Chájtsï míteski eska uiriaticha uanenhasïnga, ka eska andapiti májkuesïnga uiriachaka je ka anda je.
Ka ístu iámendu ch'anarichaksï mámaru jángorhentasïndi jurhengorheni, jimbokaksï andankchasïnga, najkiruka andakua sóntku k'amakurhiaka, ka juchajtuchi andaaka ka juchari andakua nómeni k'amakurhiati.
Ísï jimbosïni, ji no ísku jatini uiriani jaka no miteparini andaa o no andaa, ka jangorhentaxaka no ískuni tarhiatarhu uarhipitini nijkurhani jarhani.
Menderuenisïni jámani jaka, méntkuni no p'amojkukorhentaxaka marhoatspeni ka aingpentani, nándikani ji no úaka niárani engani materuechani jámaka arhistakuani.



Erachicha, no uéksïnga eskajtsï no míteni uandaaka, eska juchari tua anapuechani janikua ma k'umantskakuaspka ka eskaksï japunda charhapitirhu parhimespka,
ka ísï jamaniksï iámenduecha janikuarhu ka japundarhu itsï atajtsïnini p'itaraspti,~ka Moisesi jinguni májkuenhantaspti.
Ka iámenduechani imeri~jirejtakua espiritu t'ireraspti,
ka iámenduechaksï imeri espiritu itsïmaspti, jimbokaksï itsïmasïrenga k'erenderi espirituni enga imechani pánbeauenka, ka k'erenda Krístuespti.
Nájkiruka ísïpka, jímesï enga nónema irekapka sánderuksï uánespti, ima engaksï Diósïni no jaiapanhetarantapka, ka jimajkuksï uarhipaspti.
Isïchkasï ukorhepti, ka eska marhuaka janhaskani eska nósesiska, nósesi ambe tsitinhchani, ísï eskaksï ima na tsitipka.
Ka ásïchka eratakatechani diósïra je ísï eskaksï maru na úpka, eska karakata na arhijka: “Uaxakanhantaspti t'irenhani ka kauinhani ka tatsekua jurajkutakorhenhataspti nósesi jánhani tsipekorhenhani.”
Ka ásï nema ísku jándi ukorhe, ísï eskaksï maru na ísku jándipka, ka ma jurhiatekua jimbojkuksï ma ekuatse tanimu mili uarhinhani.
Nijtuchi~jama Achani ts'éjkuni, ísï eskaksï maru na tsejkupka ka uarhipasptiksï engaksï akuitsecha katsarhiapka.
Ka ásïjtu nema jame Achani uandatseni, ísï eskaksï maru na uandatsepka ka tatsekua ánjeli atajpiti imani uándikuani.
Iámendu inde ambe úkorhespti ka juchachi arhintasïnga jimboka karakata pakaraska, ka arhistachexatijtsïni juchantsïni engachi iásï irekani jaka.
Jiájkani nénga sési anhaxurhikorhetini jakajkuni p'ikuarerani jaka, ásï jurajkutakorhe ka kuarhatseni.
Chájtsï nóma ts'ejperata~nitamanchaska engajtsï no uaka uérakuni; ka Diósïni mintsikaxaka eskaksïni no jurajkuaka eskajtsï jukari jamberi ts'éjkunhaaka, eskaksïni jarhoataka tekantani ka sóntkujtsï uérakuni ekajtsï ts'éjkunhaaka.
Jiájkani jucheti erachicha, diosï eratakatechani kéndikukua je.
Sési jimbokaksïni arhini jaka, jimbokajtsï cha eratsekua kamansïnkia.
¿Andi indeni, itsïmatarakua engachi jupikajka ka Diósïnichi kurhakuni eska újchakuraka, nójtsïni Krístueri, iurhiri jimbo májku k'eri úntaxaki? Ka inde kurhindani engachi ústatsperajka, ¿nójtsïni Krístu jingunitarantaxaki?
Ka nauejkichi jucha uáneni, k'oru kurhinda májkuesti engakachi ústajka ka engachi arhajka.
Israelichani exea je, na engaksï jámka: inde engaksï kejtsïtakateri ambe arhajka, ¿nóksï kejtsïtarakua jinguni májkuentstixaki?
¿Nénateruksïni arhia? ¿kejtsïtakatasï ambe me, engaksï diosï eratakatecha kéjtsïtamenhajka? o ¿diosï eratakatasï ambe me?
Nochkaksï ima no Diósïnisï kéjtsïtakuni jaki andi, Noambakitinksïsï kéjtsïtakuni jati, ka ji no uéksïnga eskajtsï nóambakiticha jingunintaaka.
Chájtsï no úaka Acheri itsïmakua arhani, ka menderu nóambakiticheri itsïmakuantu arhani; nójtsï úaka Acheri t'irekuani arhani, ka menderu nóambakiticheri t'irekuantu arhani.
¿Andi nema úa Achani nósesi p'ikuastani? ¿andi juchachi sanderi uinhapitisaki eska Acha?
Chájtsï uandasïnga: “Jucha úaka úni ambe engani jucha uekaaka” ísïsti nájkiruka no iámendu ambe marhoatspejka, “iámedu ambe sésikua jarhasti úni” k'oru no iámendu ambe jarhojpesïndi.
Máteruechani jarhoata je sési irekorheni, ásï chájku úeke je sési irekakorheni jarhani.
Úakajtsï iámendu ambe arhani, enga k'uiripeta atarantsti atarantajka, ásï jama kurhangorheni ¿úaa arhani o no ua?,
jimboka Acheriska parhakpeni ka iámendu ambe enga xani jaka.
Ekaksïni no jakajkuti ma p'imarheaka t'ireni, ka cha ninhejchani, iámendu ambe a je engaksïni kejtsïtacheaka ka ásï jama je kurhangorini~nani uéraski akua.
Ka engaksïni nema arhiska: “Ari kéjtsïtakuarhu pérakatespti”, jiájkani ásï a je, jimbokajtsï miteskia eska nósesiska, ka miantani engaksïni arhika,
ka no chéti eratsentskuasïni uandanheata arhini jaka, maruteruecherinisï arhini jaka. ¿Nenajtu ua jucheti sési p'ikuerherakua, materu nema arhimarheni~jarhani, imeri eratsentskua jimbo?
Engani ji t'irekua jimbo diosïmeiamukua arhijka, ¿andisïni, xukajchanhaa engani arhani jarhajka,~ekani diósmeiamu arhiparini arhajka?
Jiájkani engajtsï t'irejka o engajtsï itsïmajka, o ambe uéjki engajtsï újka, eska méntkisï Diósï k'érikuarhu péranhaaka.
Ásï tandonhaska je judiouechani ka no jakajkutichani ka ni Diósïri tángorhekuarhu anapuechani,
jíjtuni, jangorhesïnga no jandiojku úekani sési pakarakuekani, ka iámenduechani jámaska marhoakuani, uékani eskaksï p'ímutantskateuaka.



Chájtu jíini jáma je, ísï eskani ji na Krístueni jámka.
Sésijtsï úxaka engajtsïni no mirikurhini jarhajka, ka engajtsï sési úrani jaka jurhenguani, engaksïni na jurhendaka.
Ka uéksïnga~eskajtsï miteaka, eska Krístusï k'erika acheti jinguni, ka eska achetisï k'erika nanachi jinguni, ka eska Diósï sánderu k'eriska Krístu jinguni.
Náki uéjki ma acheti enga ójtsïtini komuharhiaka o jurhentpeni, imeri juramutspiri~Kristuni k'uratsetaxati.
Náki úejki ma uarhiti k'oru enga no ójtsïtini uandamukukorhiaka o jurhentpeni, imeri uámbani k'uratsetaxati jimboka ísïuka eska iámu antajtsïrani kuinakorheni.
Eka uarhiti ma no ójtsïjka, Jiájkani antajtsïrechka kuinakorheni; ka eka k'uratsekueka kuinakorheni, ójtsïkorhechka.
Ka Acheti ásï jame ójtsïni, jimboka Diósïri k'erikuani terukuntaxaka; k'óru achetiri temba, uámbani k'éri úntasïndi.
Jimboka acheti no uarhiti jimboeska, uarhitisï acheti jimboeti.
Ka jimboka acheti no uarhitini miaparini kueranhasti, uarhitisï achetini miaparini kuerhanhati.
Jimbochkasï k'uanijti eska uarhiti ójtsïaaka, arhikuekaxati eska uámbani janhanharhisïnga ka eska ánjelichantu janhanharhiasïnga.
Ka ísï jimbo, nichka uarhiti ka ni acheti, tachanksï kuerakata jarhasti, májku ambestiksï Achani jimbo.
Najkirukachi mitekia eska, uarhiti acheti jimbo jurhaska, k'oru uarhitisï kánkorhejti achetini; ka iámendu ambe Diósïni jimboesti.
Cha eratsekorhentsï je: ¿sési jaki eska uarhiti ma Diósïni no ójtsïtini komarhiaka?
Jánhaskasïngachi eska k'urhatsekueska, eska tataka ma jauiri iorhataaka.
Ka nanaka ma jimbo, jauiri iorhatani sési ambesti ka kasïpetarakuesti, jimboka~nanaka jauiri ójtsïtarakueni kóndenhaska.
Ka eka materu nema iostarakuekani jaka sánderu uekani uandani, juchari no inde p'indekuesti ka ni Diósïri tángorikuechajtu.
Ka iasï cha jinguni, engaksïni uekani jaka arhini,~Jarhasti ambe ma engani nósesï exeni jaka, tángorhentskuechani engaksïni nósani sési marhuachejka, ka sánderuksïni jíni xerexati.
Aiangunhantaxaka eskajtsï tángorhentasïnga ka jiminkujtsï uénani arhirperani, ka arhukurhintsï ka enaki ísï.
Ka enajki k'uanijki eskachkajtsï arhirperaaka, ka jimasï xarharaaka néksïsi kámki tekantskua ka pakaranksï.
Jiájkanchka engajtsï márku tangorhejka, ka indeni jasï arhirperatajsï kámani, inde nóteru Acheri akua miántskuestia,
jimbokajtsï táchantku urheta méntku ísï jamsïnga~atsikorherni; ka máruksï k'arhimaparini pakarasïndi ka máteruksï kauinterani.
¿Ambejtsï úsïnki? ¿Andi nójtsï úsïnki chéniocho atsïkorheni? Diósïri tángorhekuanjtsï ísku ambe erataxaka, ka no jatsikorherichantsï k'urhatsetani jarhani? ¿Nénaksïnisï arhia? ¿Sésijtsï úni jaki? indeni ambentsï nósesi úxaka.
Jimbokarini Acha, mítetaraska ambe engaksïni chánksïni, jurhendantaka: imani churekua enga Acha Jesusï íntsïnharhitpenhapiringa, kurhinda p'ikuspti,
Ka diosmeiamukua arhirini Diósïni, arhukuspti ka uandani: "i jindesti jucheti anhanhatakua enga chánksïni jimbo ústanhaaka; jindeni miantsparani ísï u je.”
Ka enga na apkia, itsïmakuantu p'ikuspti ka uandani: “I itsïmakua jucheti iurhiri jimbo jimbanhe pakatperakuesti; ísïjtsï uáka méntkisï engajtsïni jindeni miántaka.”
Ka méntkisï engajtsï ini kurhinda ka ini itsïmakua auaka, Acheri uarhikuantsï uandantasïnga, enga jamberi ima junguaaka menderu.
Isï jimbo, ne enga Acheri kurhinda ka~itsïmakua arhajka, ísku ambe ma exeparini, uarhikua ka iurhiri Acherini k'amanharhitanhantati.
Urhetachka mándani arhini, sési eratsenkorhentsï je sésijtsï jamaxaki, ka jiájkantsï úaka kurhinda ka itsïmakua arhani.
Ka ne enga no Achani miántsparini auaka ka itsïmani, ikimekuajkusï andakorheti.
Jimbojtsïsï xani uánekua p'amenchani~jaka, ka máruksï iurhutseni, ka máteruksï jamberi uarhistia.
Engachi sési exekorhentapiringa nénachisï jámani jaki, nóchi ikimenhapiringa.
Ka engajtsïni Diósï mámaru ambe jimbo k'amanharhitantani jarhajka arhistachentsïni jarhasïndi,~ka ísïchi no parhakpeni anapuechani jinguni ikimenhaaka.
Jiájkani jucheti erachicha, engajtsï tangorhiaka akua miántskuekani arhani, erokpera je.
Eka nema k'arhimani jarhajka,~imecho atsïkorhe, ka nójtsï tangorhekuarhu arhinharhikunhani jarhani. Ka máteru ambejtuksïni arhikuekaxaka, ka jiánksïni~arhikia engani cha jinguni jaukia.



Juchiti erachicha, uéksïnga eskajtsï míteaka imani ambe enga espirituerika.
Miántsï jaka engajtsï nótki jakajkutipka, na engaksïni jini ka jini pémpka ísï eskaksï diósï eratakatechani na pájka.
Ka, iásï uekasïnga eskajtsï míteaka, eka nema Diósïri Espirituni jimbo uandani jarharhajka, nónema úsïndi Jesusini útakuni; ka nójtu nema arhisïndi “Acha Jesusi” enga no Espiritu Sántu jimbo uandani jauaka.
Jimajkani májkuesti Espiritu enga mámaru jasï ambe kóntpeajka intsïnpejka.
Ka májkuesti Acha, najkiruka mámaru jasï jimbo marhoamenhani jarhajka.
Mámaru ambe jurhenanhasti unhani, kóru májkuesti Diósï enga újka eska iámendu ambe ísï únhaaka.
Espiritujtsïni jurhengua táchani kóndesïndi, eskachi xarhataaka marhuatspeni jarhani.
Ka indeni Espiritu jimbo, Diósï máru kóndeasti eskaksï mímixekua jinguni uandaaka; ka materuechani eskaksï úaka mítekutini uandani.
Ka materuechani Espiritu kóndeasïndi eskaksï Diósïni iámu mintsikaaka, ka materuechani eskaksï úaka p'amenchatichani ambakerantaani.
Ka materuechani eskaksï úaka milagru úani; ka materuechani eskaksï úaka Diósïni jimbo uandani; ka máteruechani eskaksï úaka espírituechani míteantani; ka materuechani eskaksï úaka mámaru járhati uandakuechani uandaani, ka máteruechani eskaksï úaka mámaru járhati uandakua kuerantani.
Ka májkuesti Espiritu enga jimbo újka iámendu inde ambe únhani, ka enga Espiritu mándani arhini kóntpejka, eska ima na uéjka ka ne engani uékaka.
Jimboka ísï eska juchari anhanhatakua na mámaru ambe jukaka ka mámaru marhoani, ka k'oru májkueni anhanhatakua. Krístueri anhanhatakuajtu méntkuenisti.
Iámenduchi májku Espiritu jimbo sési jájkunhantaska, ka markuchi iretentaskia, nájkirukachi máru judioueka ka máteruechaksï no judioueni, ka máruksï jantspirini ka máruksï no jántspirini; iámenduechantsïni májku Espiritu kuakarasti.
Jimboka anhanhatakua no ma ambejkusï jukaka, mámaru ambesï jukati.
Eka jantsiri uandapiringa “Ji nóteru anhanhatakua jinguniskia jimbokani no jájkiska” no jimbo nóteru anhanhatakua jinguniuaia.
Ka enga kutsïkua uandapiringa “Ji nóteru anhanhatakua jinguniskia jimbokani no éskueska” no jimbo nóteru anhanhatakua jinguniuaia.
Eka anhanhatakuarhu eskuajku uétarhepiringa ¿Ambe úni kutsïkua jukaski? ka eka kutsïkuajku uétarhipiringa, ¿ambe úni urhi jukaski?
Diósï sési eratsesti ka iámendu ambeni jima jatsikpesti enga marhoauaka.
Enga májku ambe iámendu ambe úpiringa ¿anhanhatakua ambe úni xani ambe jukapirinki?
Jimajkani nájkiruka ma anhanhatakua mámaru ambe jukaka, májku anhanhatakuesti.
Eskua no úsïndi jájkini arhini: “nókini uetarhinchasïnga.” nijtu ejpu újki jantsirichani arhiani: “nóksïni uetarhinchasïnga.”
Ka índeksï sánderu úranhasïndi, engaksï no uinhapitini xarharajka.
Ka sánderuchi sési jukakorhesïnga nani enga k'uratsekueni xarharajka. Ka iamuchi sési tipijchukorhesïnga,
ka no jamberi uétarhisïndi eska ónharhinhaaka, ójkunhaaka o óndunhani. Diósïjtu ísï sési eratsesti ka sánderu sési jájkuasti ambeni enga no k'uanijka orhetanhani,
ka eskaksï iáminduecha jarhojperaaka ka nóksï tachanku ísï jámanka.
Eka nani p'ameaka, iámu anhanhatakua p'ikuarheraati; ka enga ambe ma sési p'arhirenhaska, iámu anhanhatakua tsípentaati.
Ka iásïjtsï chá Krístu jinguniskia, ka mándani arhintsï jatsinhaska ambe ma jimbo.
Ka Diósï tangorhekuarhu peraasti eskaksï marhuakuaka, urheta uandakua párichani ka tátsekua arhijtsïkpirichani, ka tátsekua jurhentpirichani; ka tátsekua milagru úrichani, ka tatsekua engaksï újka ambakerpentani ka jarhojpirichani ka urhejtsïkurhichani ka mámaru jásï uandakua uandarichani.
Nóksï iámendu uandakua etsakusïndi, niksï iámendu Diósïni jimbo uandajki, niksï iámendu jurhentpiri, niksï iámendu újki milagru úani,
niksï iámendu ambakerpentani, niksï iámendu~újki mámaru jasï uandani, óksï mintsiteri uandakuechani k'urhanguauani.
Cha jangorhentsï je sánderu ambakiti Espiritueri uinhapekuechani jatsiani. Iásï sánderu ambakiti ambeksïni mitetaraaka.



Ekani ji iámendu jásï uandakuechani uandauaka ka jini no kámani kaxumbekua, ka nájkirukani ánjelini jamberi uandaaka, ji ískuni tiamueni xamonheni ka tintinaskani.
Ka najkirukani jurhenaaka Diósïri uandarini ka sési kurhanguni, ka iámendu no mítekata ambe míteni, ka nájkirukani xani Diósïni mintsikaka ka jamberi úni juatechani moskuani, nómbe méska ekani no kaxumbitiuaka.
Ka najkirukani jucheti jatsikorhekuani iámu intsïmpeaka, ka jamberi jucheti anhanhatakuani intspeni kurhinhatani, ka no kámani kaxumbekua, nórini ambe ma marhoacheati.
Kaxumbiti ma iámendu ambe tekantasïndi ka méntkisï jarhojpeni; kaxumbiti ma no ipupesïndi ka nójtu k'eramakorhesïndi o teparakorheni,
ka nójtu nósesi mokutspesïndi ka níjtu uarhiseni, nójtu kurhunhpesïndi o patsahentspeni.
ka nó jamsïndi tsípeni enga nósesi únhaaka, jurhinbekua ambe jimbosï tsípejti.
Iámendu ambe tekatspentasïndi ka iámendu ambe jakajkusïndi, ka iámendu ambe kurhangutspesïndi.
Kaxumbekua nómeni k'amakurhisïndi, Diósïri uandajtsïkpirichaksï k'óru k'amakurhiati, ka mámaru jasï undakua úni undani k'amakurhiati, ka mímixekuajtu k'amakurhiati.
Jimbokachi no iámu ambe miteska ka nóchi iámu ambe uandantasïnga,
ka enga jurhinbekua janoaka, k'amandeati ambe enga no jurhinbekueka.
Engani ji sapipka, sapini uandaxesïrempka ka sapini eratsïsïrempka, ka engani k'érikia, jurajkuska sapiri jángua.
Juchachi iásï eratekorhekuekaxaka ka nóchi usïnga jimbokachi xuranhaskasïnga, ka niáraati jurhia engachi sési miteaka ka sésichi exeni, jíani k'oruni míteaka Diósïni ísï eskarini ima na míteka.
Jiájkani tanimu ambesti enga nómeni k'amakurhijka: Diósïni mintsikani ka aiatsperakua erokorheni, ka kaxumbekua jatsini. K'óru xenchperatasï sánderu jukaparhakueti.



Kaxumbentsïchka je ka sési p'ikuarhenhentani je, ka imanimindu engajtsï sánderu úaka, Diósïri uandarini je.
Jimboka k'uiripu no kurhangukusïnga imani enga mámaru jasï uandakuechani uandaajka, Diósïjkusï kurhangukujti. Nónema kurhangukusïndi jimboka Espiritusï uandarajka imani ambe enga no mítekorheka.
Ka ima enga Diósï jimbo uandajpejka uinhaperpentanisïndi ka p'imarhpentani ka karhoatpentani.
Jandiojku uinhapekorhentasïndi ima enga máteru jasï uandakua uandaajka, ka ima enga Diósïri uandarijka, tangorhetichani uinhaperantaasïndi.
Uekapiringa eskajtsï cha iámendu mámaru jasï uandakuechani uandaapiringa, k'óru sánderu sésiuati ekajtsï Diósïri uandariuaka; Diósïri uandari sánderu k'éristi eska ima enga mámaru jasï uandakuechani uandaajka, ka jíani k'oria enga nema uandakuechani kuerantauaka, iámendu tángorhekua uinhapentaati.
Erachicha, andi ambeksïni marhoachea, engaksïni nipiringa p'urhembeni ka máteru uandakua jimboksïni uandaxecheni, ka nóksïni sési arhistacheni ambe engajtsïni Diósï exeraka, o indeni ambe enga ísïka óksïni Diósïri uandakua ambe arhini óksïni jurhendani.
Engaksï pírurhi o sétimu májkueni kuskapiringa, ¿nénachi kurhapirini nakisï kustanhani japirini?
Uarhipekuarhu ma ne jauara nirani uarhipeni, enga tronpeta nósesi kuskaka eska na mitenhaajka.
Ka ístu cha, uétarhisïndi eskaksï chári uandakuecha sési kurhankuantauaka, eska no ísku uandauandamekueuaka ka nómajtsï arhini jarhani.
Uanestiksï uandakueche engaksï parhakpeni jaka, ka iámenduksï kurhangunhasïndi.
K'oru ekani ji no kurhanguska máteruri uandakua jimboka materu jaxeska engani ji uandajka, méntkuchi no kurhangutsperaaka.
Jimajkani cha, engajtsï xani tsitijka espiritu jimbo sési p'ikuarhekua p'irani, jangorhe je imani ambe xarhatani enga tangorhetichani uinhaperauaka.
Isï jimbo, ima enga máteru jasï uandakuechani uandajka, komuarhijpekorhe eska jurhendanhaaka úni kuerantaani.
Jimboka engani ji máteru jasï uandakua jimbo Diósïni komuarhiaka, espiritu jimbojkuni komarhijpekorhini jarhasïnga jimbokani nómbema kurhangupani jarhasïnga.
¿Ambesïni úa jiakani? mintsita jingunchkani ka miakua jinguni komuarhijpekorhiaka; ka mintsita jinguni ka miakua jinguni pirekuechani pireauaka.
Jimboka engari espiritu jingunku Diósïni k'éri ambe arhiaka, ¿nénakini kurhangunchea materu enga tú jinguni jauaka ima enga nótki uénajka jánhaskani jarhani? ¿ka néna ua imajtu Diósïni diósmaiamukua arhini?
Jandiojkurisï Diósïni diosmeiamukua arhikorheni jauaka k'oru materu nemani nóma marhoakuaati.
Ji Diósïni diosmeiamukua arhisïnga engani sánderu mámaru jasï uandakuechani uandaajka eska cha.
K'oruni tangorikuarhu jankorhentasïnga iumu uandakua jimbojkuni uandani engani úaka kurhangumenhani, ka no méntkuni mámaru jasï materu uandakua uaraani enga nónema kurhanguaaka.
Eerachicha, ásteru xani sapini eratsi jeia, k'erini eratse jeia miaku jukarini. Ka arhirperatechani jimbo k'oru sapini púatsperantsï je.
Karakata jarhasti: Acha Diósï uandaxati: “Ini iretani máteru jasï uandarichani juáuaka, ka materu uandakua jimbo uandajpauakani ka níjtujtsïni ísï kurhangucheni”
No jakajkutichaksïsï mínda exerhanhajti enga materu jasï uandakuecha jimbo uandanhajka, ka jakajkutichani jimbo. Ka Diósïri uandakua k'oru jakajkuticheristi, no imecheri engaksï Diósïni no mintsikajka.
Ka jiájkani engajtsï iámenduecha tángorhentatini jauaka ka uénantsï mámaru jasï uandakuechani uandaani, ka no jakajkutichaksï maru jiani niarani, ¿andi nóksï uandaa eskajtsï monharhixaka?
Ka enga no jakajkuti ma o nema enga jimbanheuaka niáraaka ka chájtsï Diósï jimbo uandani jarhani, p'ikukorhentaati ka ándajsïraati eska k'amanharhintstiska,
ka xarhatakorheati ambe enga p'ikuarhenheni jauaka, ka Diósïni tinguixurhikuati ka k'éri ambe arhini, uandaparini eska Diósï cha jinguni jarhaska.
Erachicha, íni ambesïnisï uejka k'amarhutani uandani: engajtsï tángorhiaka, nemaksï piree ka máteruksï jurhentpe ka máteruksï janhastpe ambe enga Diósï janhastaaka, ka máteruksï mámaru jasï uandakua jimbo uande ka máteruksï kuerante. Ka isï jámajtsï iámendu tángorhetichani uinhaperantauaka.
Eka máteru jasï uandakuecha uandanhaaka, tsimani o tanimuksï uande; mándani arhipani, ka eska nema kuerantapaaka.
Ka eka tángorhekuarhu no jauaka nesï kuerantaa, ima engaksï uandani jauaka pínamanheksï, ka sïpatekuarhuksï uandamukukorhe Diósï jinguni.
Ka ekaksï Diósïri uandaricha jima jauaka, tsímani o tanimu ískuksï uande, ka materuechaksï sési kurhaue ambesï uandanhaa.
Eka ambe ma Diósï némani janhastaaka, enga jima uaxakatini jauaka, ima enga uandani jauaka erokorhiati sóndi, ka sésikua intsikue imani urheta enga uekani jauaka uandantani.
Jimajkani iámenduechaksï úati Diósïri ambe uandani mándani arhiparini, ka eskaksï iámenduecha jurhengorhiaka ka jarhojperanhani.
Ka Diósïri uandarichaksï espiritu jimbo jarhasïndi, ka míteatiksï na jatini uétarhesïnki uandani ka na jatini nómbe,
jimboka no Diósï jimboesïnga enga sarhasarhamenhaka, ka sési jakuasï imeriti, eska iámendu tángorhekua erakukatecha. Ka jakajkuticheri p'indekua exeaparini,
k'uanisïndi eska tángorhekuarhu nanechaksï pínasku jauaka, no sésikua jarhasti eskaksï jima uandani jauaka. Juramukuarhu karhakata jarhasti eskaksï uámbani kurhajchaaka.
Úatiksï chenjembo uámbani kurhamarhentani ambe engaksï no kurhanguka; jimboka tángorhekuarhu no kasïpesïnga eska uarhiti ma uandaaka.
Mia je eska Diósïri karakata no chánksïni jimbosï uenaka, ka chájku míndamenha.
Eka nema Diósïri uandarini p'ikuarherajka o Espiritu Santuni p'ikuarhenheni, kurhanguati eska i ambe engaksïni karacheni jaka Diósïri juramukueska.
Ka eka nema no ísï p'ikuarhenhejka, imajtu ásï kurhajchanhe.
Jimajkani erachicha, Diósïri uandari je, ka ásï ojkutpe je eka materu jasï uandakuecha jimbo uandanhaaka,
k'oru eska iámendu ambe sési únhaka ka kaxumbekua jinguni únhaani.



Erachicha, uéksïngaksïni miátantani ambakiti aiangperakuani engaksïni jurhendakia, ka engajtsïni sésï anhaxurhikorhetini ka mintsikantsï jarhani,
indeni jimbojtsï p'ímutantskateuaka, ekajtsï ísï jakajkuni jaka eskaksïni na arhistachepka, ka eka no ísïka nóchkajtsï sési jimbo jakajkuska.
Jiksïni uénakuarhutkisï jurhendapka ambe engani ji jurhendanhapka: eska Krístu uarhiska, juchari k'amanharhintskuechani jimbo, ísï eska na karakata jaka,
ka eska jatsinhantaspka ka tanimu jurhia jimbo tsíntani, eska na karakata jaka;
ka eska Pedruni xarhakuntaspka, ka tatsekua témbeni tsimani jurhengorherichani.
Ka tatsekua jukari ma irepeta ka iumu ekuatse jakajkuti erachichani xarhakuantaspti, uanekuaksï maru útasï tsípiti jarhasti ka máruksï uarhistia.
Ka tatsekua Santiaguni xarhakuspti, ka tátsekua iámendu imeri uandakua párichani xarhakuaspti.
Ka jíndendini tatsekua xarhachesptia, eskani ambe ji charhaku no niárati ma.
Jimbosïni sánderu sapichueka máteru uandakua paricha jinguni, ka no jamberini nitatarheska Jesusiri uandakua pári arhinhani, jimbokani Diósïri jakajkutichani ataani káasïrempka.
Ka engani ísï Diósïri uandakua párika, Diósïri kontperata jimbojkuesti. Ka inde kóntperata no ísku ambesti, jimbokani sánderu incharhetakuni ánchekorheni eska materu uandakua paricha. Nájkirukani no jípka, Diósïri kontperakuasï jíndeni jinguni játi.
Ka najkirukani ji, o materu jurhetpiricha jucha íni jurhentperakuanchisï uandantajka, ka chájtsï íni jakajkukuanisï jakajkuni jaka.
Ekachi iásï Krístueri tsíntskua uandantani jaka, ¿andichisï maru uandajki eskaksï uarhiricha no tsíntasïnga?
Eka no tsínhantajka, jiájkani Krístujtu no tsíntati.
Ka eka Krístu no tsíntaka, jiájkani juchari aiangperakuajtu no marhoasïndi, ka juchari jakajkukuajtu no marhasïndi.
Eka ísïpiringa eskaksï uarhiricha no tsíntasïnga, jiájkani jucha Diósïni chkuándirakuxaka, jimbokani jucha ísï uandantaxaka eska Ima Kristuni tsítantaska, ka no ísini.
Jimboka ekaksï uarhiricha no tsíntajka, Krístujtu no tsíntanhantasti.
Ka eka Krístu no tsíntaka, chári jakajkukua no marhoasti, ka k'amanharhintaxakajterujtsï.
Jiájkani tsînchetixatiksï ima engaksï Krístuni jakajkuparini uarhika.
Ka eka juchari tsipekua jindepirinka ini parhakpeni Kristuni mintsïkani jarhani, jiajkanchi jucha saani p'amojkukatepiringa.
¡Nómendu ísïsti! Krístu tsíntasti, ima iámenduechani urhekupunkuasti engaksï tsintaaka.
Ísï eka ma achetini jimbo juka uarhikua, tsínkuajtu isï ma achetini jimbo juuati.
Jimboka ísï eska na ianmendu Adani jimbo uarhinhanka, májkuentu Krístuni jimbo iámendu tsínhantaati.
k'oru mándani arhini tsïnhaanti na enga jatini k'uaniaka, Krístu uénasti, ka tatsekua, enga ima júnkuaka, iámendu engaksï imani jákajuka tsíntatiksï.
Ka tátsekua k'amarhukua juuati, enga Krístu, Diósï Táteni na iámendu irechekua íntskuntaaka, ka enga iámendu juramutichani, ka juramukueni ka uinhapikuechani k'amajkuauaka.
Jimboka Krístu játsiska juramuaka jiáni jamberi, enga na iámendu imeri ikiatspirichani jatanduantauaka.
Ka k'amarhuni jamani, imeri ikiatspirini uarhikua k'amajkunhaati.
Jimboka Diósï iámendu ambe Kristueri juramukua jimbo jurajkusku. Ka enga arhijka eska iámendu ambe imeri juramukua jimbo jarhaska, ámbanku kurhangukorhesti eska Diósïni no ínchataxaka. jimboka Diósïsï iámu ambe imani jurajkukuka.
Ka enga na iámendu ambe Kristueri jurakua jimbo jauakia, ka Kristujtu májkueni jauati Diósïri juramua jimbo, enga iámendu ambe Kristueri uinhapekua jimbo péraka, ka eska Diósïjku uaka sési iámendu ambe juramuni,
Enga no ísïpiringa ¿ambe úni uarhirichani jimbo itsï atajtsïnhani japirini? Ekaksï uarhiricha no tsíntajka, ¿andiksïsï uarhirichani jimbo itsï atajtsïjki?
Ka juchachi ¿andisï méntku isï uarhikuarhu jámapirini jámani jarhajkia?
Erachicha pauani pauini uarhikuarhu jámsïnga, jucheti sési jakua Acha Krístu Jesusini, engani paunia ka paunia uarhikuarhu jámaparini jarhajka.
Engani Éfeso isï uarhipeka eska k'uiripu ikimenharhichani jinguni, ¿ambe andaskia? ekaksï uarhiricha no tsíntajka, “jiájkani ju je t'ireni ka kauini akorachi no ióndani uarhiaka.”
Ásï tandonhaska je: “no ambarhatichaksï pájtamaasïndi sési jarhati p'indekuechani.”
Sési eratsentsï je eska néka, ka ásï k'amanharhintsï je, máruksï Diósïni no mítesti engaksï cha jinguni jaka. Isïksïni arhixaka nándikajtsï sáni ísï k'uratseaka.
Eka nema uandaaka: ¿Nenaksï uarhiricha tsíntaa? ¿ka nénaksï jarhati menderu junguaa?
¿Andi xáni no jánhaskanhajki? eka ambe júkskanhajka teresïndi, ka menderu tsïuantasïnti.
enga júkskanhajka no anhatapuesíndi enga andarajka, tsíri majkuesïndi, tarheteri o tríjueri, o materu jasï anhatapueri.
Ka Diósï úsïndi eska andaraaka eska ima na uekaka. Eska mándani jasï ikarakata mámaru jaxeka.
No iámenduecha méngueni járhanhasïndi: k'uiripu ma, jaxesïndi; ka manakorherichaksï máterueni jaxeni, ka kuinichaksï ka kuruchechaksï máterueni jáxesïndi.
Mámaru jaxekua jarhasti, auandarhu ma jasï jarhasti ka parhakpeni materu jasï jarhasti; k'oru mésti sési jaxekua auandarhu anapu ka máteruesti parhakpeni anapu.
Ma jaxesti Tata jurhiateri t'íntskua, ka materu jaxesti nana kutsïri t'íntskua, ka jóskuecheri máteru jaxesti. Ka k'oru joskuechaksï táchani mereasïndi.
Májkueniuati uarhiricheri tsíntskua. Ne enga jatsinhantaaka tereati; ka enga tsíntaaka menderu jimbanhentati.~
Enga nema, o ambe ma jatsinhantajka nóteru marhuasïndia, k'oru enga tsintajkia k'eri ambe arhinhasïndi, májkuenisti. No uinhapiti ambe jatsinhantasïndi ka uinhapikua jinguni tsíntasïndi.
Anhanhatakua k'uiripuekua jatsinhantasïndi, ka anhanhatakua espirituerisï tsíntajti. Jimboka anhanhatakua k'uiripuekua méska ka materuesti anhanhatakua espiritueri.
Ísïchka karakata jarhasti: “Adani enga urhetku kueranhaka, tsípekua intsïnhasti”; ka Adani enga tátsekua juka, espirituesti enga tsípekua íntspejka.
K'oruchka no espirituekuasï urhetiti, k'uiripuekuasï urhetiti ka tatsekua espirituekia.
Acheti urheti echeriri únhaspti, ka acheti enga tsimandarhueka auandarhu anapuesti.
Parhakpeni anapuechaksï acheti echeririni jáxesti; k'oru né engaksï auandarhu anapueka, imenkasï jáxesti enga auandarhu anapueka.
Ka ísï eskachi na k'uiripu echeriri, parhakpenirhu anapueni jáxeka, ísïjtuchi imeni jáxentaaka enga auandarhu anapueka.
Erachicha k'oruksïni arhaxaka: juchari k'uiripekua enga iurhirika ka k'uiripeteni nóksï p'iuati Diósïri irechekua: jimboka ambe enga terejka pímbinhasï ambeni no p'irasïndi.
K'oru sési kurha je, arini ambe enga no mítekorheka: uarhikuajtsïni no iámendu janocheati, k'óruchi iáminduecha ménderueni jájkunhantaaka,
(ma arhisku mínharhikua jimbojku,) jiáni enga máterku trompeta sïuangueri kustanhakia. Jimboka enga trompeta sïuangueri kurhakorhiakia, uarhirichaksï ménderueni jáxentatini tsíntaati, ka juchajtuchi ménderueni jájkunhantaaka.
Jimboka isï eska juchari k'uiripuekua enga terejka, menderueni jaxentaati enga nóteru tereakia; ka k'uiripekua enga uarhijka, ísï eska nóteru uarhinia.
Ka enga i k'uiripekua xaxentajka eska nóteru tereania, ka enga uarhijka xexentani eska nóteru uarhiania, jiánisï úkorheati eska karakata na arhijka: “Uarhikua k'amajkunhastia.
Uarhikua: ¿Andirisï uandajki eskari andapitiska? ¿Nénari paski chéti ch'urhurpetarakua?”
K'amanharhintskua uarhikueri ch'urhurpetarakuesti, ka juramukua k'amanharhintskuani sánderu uinhaperasïndi.
¡Diósïni k'óru diósïmaiamu arhisïnga, engajtsïni juchari Acha Jesukristuni jimbo andaraka!
Ísï jimbo, juchti erachicha, méntkisï sési anhaxurhikorhe je, Acheri ukuechani jimbo, míteparino eska Achani marhoakuni jamani juchari ánchekorheta no ísku ambe méska.



Ka túmima tanakueri ambe engaksï Diósiri jakajkuticha míndamenhatini jaka, chájtu méngueni úje eskani ji Galasia anapu tangorhekuechani na arhistakuaka.
Mándani dominguechani, na engajtsï xani andakorhiaka iámenduechajtsï arhutakoreaka sáni, ka támujtsï patsaaka, ka nójtsï jiáni uénana tánani engani jima jauakaia.
Ka engani niarakia, imechani engajtsï cha erakuaka karakata mítetarantskuachi íntsauaka engaksï Jerusaleni niuaka jarhojperakuani pani.
Ka enga k'uaniska jíjtuni nirani, májku k'erichi niuaka.
Niuakaksïni p'urhembeni ka ekani Masedonia na parhiakuakia, jimbokani jimesï nitamaaka.
Nándikani namuni jurhia úaka cha jinguni pakarani, o jamberini iauantskua jímini nitamani, ka tátsekuajtsïni chá jarhoataakia nani enga k'uaniakateru nirani.
Nóksïni uéksïnga xani jirejiresï exemani, ekarini Acha sésikua íntskuska, namuni jurhia cha jinguni pakaraaka.
K'óruni ixu Efesu pentekostesiri jurhiakua jamberi pakaraaka,
jimbokani ixu kánekua sésikua íntsïnhaxaka eskani ánchekorhiaka Diósïri uandakua jinguni, nájkirukajtsïni uánekua ikiachejka.
Eka ambe Timoteu niaraska, jángorhentsï je eska cha jínguni sési p'ikuarheraka, imajtu jíni jámaxati Diósïni ánchekorhekuni.
Ásïchka nema sapichu erate, sési pájpera je ima jinguni ka jarhoata je eska sési júnkuaka, jimbokani jucha materu erachicha jinguni erontaxaka.
Apolusïni juchari erachini, ji kánekua komuarhispka eskaksïni nipiringa materu erachicha jinguni p'urhembeni, iásï no uékasti nirani, nandika materu jimbo úaka nirania.
Jinguntkuchka ja je ka méntkisï Diósïni mintsikani jarhani, ka ts'iuentsï ka uínhapekorhentsï je.
Iámendu ambe tsipekua ka xenchakau jinguni~u je.
Arhixakaksïni erachicha, ka míteskajtsï eskaksï Akaio isï anapuecha uénaspka ambakiti aiangperakuani jakajkuni, Estefanio k'umachekuarhu anapuecha, ka jiáni uératinksï jakajkutichani marhuakuaxati.
komarhixakaksïni eskajtsï kurhajchauka imeni jarhati k'uiripuechani, ka máteruechantu engaksï ini ánchekorhetani íntskukorhentajka.
Ji kanekua tsípexaka engajtsïni Estefanasï ka Fortunatu ka Akaiku juka p'urhembeni, indejtsïni jarhoatasti engajtsï cha no úka jurhani,
ka jucheti ka chári espirituniksï sési p'ikuastasti. Xárhati k'uiripuechani jurhengorhe je janhanharhia.
Ásia anapu jakajkutichaksï uandajperata axachexati. Akila ka Prisila ka iámendu engaksï xáni chénjembo tángorhejka Achani jimboksïni uandajperata axachexati.
Iámendu jakajkutichaksïni uandajperata axachexati. Chájtu iámenduecha sési uandajpera je jájki íntsperaparini.
Íni uandajperataksïni ji Pablu, jucheti jájki jimbo ts'irimerachexaka.
Eka nema Achani no xenhchajka, ¡ikimekateuati! ¡Acha juchari, jungua ia!
Ka eskaksïni Acha Jesusi kóndeni jauaka.
Jíksïni iámenduechani Krístu Jesusi jimbo xenchasïnga.



Chári sésikua jimbo Korintu anapu jakajkuticha, ji Páblu ka jucheti jarhojpiri Timoteu uandajpaxakaksïni chánksïni ka ístu iámendu Akaia anapu erakukatechani. Diósïrini jíndeni kóndesti Jesukristuni uandakua pákuni jámani.
Eskaksïni juchari Diósï Táte ka Acha Jesukristu tsípekua kóndeaka ka sési jakuaksïni íntskuni.
K'éri ambe arhinhe Acha Jesukristueri Tátjemba, juchari Diósï Táte p'amojpiri ka karhoatpiri,
imajtsïni karhoatantasïndi engachi nósesi nitamanchani jarhajka ka juchajtuchi úaka nósesi nitamanchatichani karhoatantani.
Ekachi jucha Krístueni nósesi nitamanchani jaka, Krístuni jimbochi karhoatanhaaka.
Jucha uéksïnga eskajtsï cha karhoatanhaaka ka p'ímutanhantani jimbochisï iámu ambe tekantajka; ekani jucha karhoatanhaska, chájtsï xéaka ka uinhapekorhentakajtsï, jiáni engajtsï nósesi nitamanchani jauaka ísï eskani jucha na p'ikuarherani jarhajka.
Jucha mintsikaxaka eskajksï sési p'ikuastanhantaka; jimbokachi míteska eskajtsï chájtu sési karhoatanhaaka engajtsï nósesi kánhani jaka.
Tatecha ka nanecha,~aianguxakaksïni eskajtsïni Ásia anapuecha jukari nósesi kántaspka, k'amajkuntaxaptijtsïnia, nóteru mintsikuesptia eskachi uérakuapiringa,
uarhikuanchi axuterkusï p'íkuarherani jápkia, nóteru juchespkia, Diósïnderkuchisï mintsikani jápkia, enga uarhirichani tsítantajka.
Ka Diósïjtsïni uarhikuarhu p'íjpantaspti. Ka mintsikaxakachi eskajtsïni p'íjpantani jauakateru
ekajtsïni cha kómarhijpecheni jauaka, eskajtsïni uánekuecha Diósï maiamu arhijpecheaka, imani engachi jurhengua uánekuecheri jimbo intsïmbenhaka.
Jucha tsípeni p'ikuarheraxaka, mítetini eskachi iámenduechani sési káaspka ka chánksïni sánderia, nóchi juchari mímixekuani mintsikaspka, jucha Diósïri kóntperakuani mintsikaspka.
Nóchkaksïni jukari ambesï arhini jaka, xántku engajtsï cha úaka arhintani ka kurhanguni, ka mintsikaxaka eskajtsï iámu kurhanguaka,
ísï eskajtsïni na kurhanguchekia sáni. Ka chájtujtsï jucha jinguni k'éramakorheaka jiáni enga juchari Acha Jesusi junguaaka.
Ísï mintsikaparini uékaska urheta cha jinguni nirani, eskaksïni janochepiringa ménderu kóntperakua tsimani xanhari úni jámani,
uékaspka Masedonia jamani, nirani jámani, ka ménderu jamonguani, ka tátsekuajtsïni cha jarhoatapiringa Judea nirani.
¿Andi ji nósesi eratsentapki? ¿Andi ji ísku jatini eratseni jápi nirani ka tátsekua no ísï úni?
Jucha ma ambejkuni uandasïnga jimbokachi Diósïri jakajkukua jimbo uandasïnga.
Nóchka Jesukristu, Diósï Uájpa, méntku íntskukorhentaski andi, nómeni mómuntasti, ka jucha Silbanu ka Timoteu jinguni, imeri ambechisï aiangpeni jámka,
jimboka Uájpa juáska iámendu Diósïri aiatsperakuechani. Ka Diósïnichi k'éri ambe arhisïnga engachi Jesusini jimbo arhijka: “Ísïmendu ústi” arhini.
Ka Diósïjtsïni Krístu jinguni márku úntasti ka újchakurantsïni,
ka míndajtsïni jatsikukorhesti ka imeri aiatsperakuani juchari mintsitarhu pérani engajtsïni Espiritu Santuni íntskuka.
Kurhajtsïni je, Diósï mítetixati eskani chári sési jimbosïni nótki nirani jaka Korintu.
Jucha no uéksïnga chári jakajkukuani míngorheni, jinichisï uéjka cha jinguni márku sési p'ikuarherani, jimbokajtsï sésijtsï uinhapentatixaka engajtsï Diósïni jakajkuka.



Ji nóteruni tekaxapkia chánksïni nirani uandanheatani,
nóchkani ji cha jimbosïni tsípejki andi, ka ekaksïni uandanheataska, ¿Andi ne jimboteruni tsípeni jaua?
Ka nóchkaksïni uékaspka uandanheatani, jimboksïnisï karachepka, jíchkani cha jimbo tsípentasïnga ka sésiksïni mítetixaka eska niárantsïni sési exeni jarhani, chájtujtsï sési p'ikuarherantasïnga.
Kánekuaksïni mískorheparini karachespka ka uandanheaparini, no jimbokaksïni uékapiringa nósesi p'ikuastani, jinisïni uéjka eskajtsï iámenduecha míteaka néngaksïni kánekua xénhchajka.
Nóchi jukari arhiaka íni ambe, inde engarini nósesi p'ikuastaka, chánksïntu pájtamaxati nósesi p'ikuastani,
sésku jati engajtsï cha arhikia,
k'óru sánderu sési jauati ekajtsï púakuntaska ka sési arhintani, jimboka tsîncheni jámaka xáni mískorheni.
komarhixakachkaksïni eskajtsï sési arhintaaka.
Exekuekaxapka náxantsïni kurhajchasïnki jimboksïnisï karachepka.
Ka néni engajtsï cha púakuntaaka, jíjtuni púakuntaaka, eka púatani uétarhini jaka. Jíjtuni Jesukristuni jimbo púatspentaaka ekajtsï cha púatspentaska,
ásïchkajtsïni Nóambakiti terungute, jimbokachi mítetixaka néna enga terungutpejka.
Engani Troasi niárapka Jesukristueri ambakiti aiangperakuani uandantani, sóntku tángorhenhantaspti Acheri ambe kurhakuekanhani,
k'óruni ji sóntku uéakuntaspka ka Masedonia niraspka jimbokani nósesi p'ikuarhenhexapka jucheti jarhojpiri Títuni no xéntatini.
Jíchkani Diósïni diósïmaiamu arhixaka, engajtsïni Krístuni jimbo pájka nani engaksï sési uéranchaaka, ka juchantsïni jimbo imeri jurhentperakua etsakorhepaxati.
Jimbokajtsïni Diósï, Krístueri p'untsumekua jimbosï mítentajka, p'ímutantskatechani ka tsînchekatechani.
Máruksï uarhirini jájkundini jarhasïndi, ka máteruksï p'untsup'untsujkundini jarhasïndi. Ka ¿Nésï ua íni ambe kurhanguni?
Jimboka jucha no tumina andakuekaxamka Diósïri aiangperakuani uandantani, ísï eskaksï uánekua na jámani jaka. Jucha sési jimbo Diósïriska, ka Diósïni japarini Krístueri ambechisï uandantajka.



¿Andi nóterujtsïni minharhikuntasïnkia? o ¿Uétarhini jaki eskaksïni karakata ma exeraaka enga jucheti ambe sési arhiaka? o ¿Eskajtsïni cha karakata ma úcheaka ísï eskaksï máru na p'indejka?
Chájtsïsï jucheti mintsitarhu jaka, jimbokajtsï jíndeni jimbo p'ímutantskata jarhaska, ka iámenduechaksï ísï mítetixati.
Krístueri karakata enga chári ambe uandajka no tsakapurhu karanharhikata jarhasti, Diósïri tsípiti Espiritu jucheti mintsitarhu pérasti.
Ka Krístuni jimbochi Diósïni sési mintsikaxaka,
eskachi no juchasï xáni jurhendika, eskachi Diósïni jimbosï ambe méka,
imajtsïni axasti jimbanhe aiatsperakuani arhijtsïkpeni, nóchi karakata ambesï kámka, Diósïri Espiritueristi, jimboka karakata uándikpesïnga ka Diósïri Espiritu tsípekua íntspesïndi.
Uiramu karanharhikata t'it'ijkusïrempti, nájkiruka uándikpempka, ka israelicha jamberi tsónhaskaspti Moisesini eranharhikutini nájkiruka ts'irapenharhintani jápkia,
jimajkani Espiritueri aiatsperakua náxani no sánderu t'it'ijkua,
jimboka enga xáni k'éripka arhistatsperakua xukajpiri, néna no sánderu k'ériua aiatsperakua kaxumpiri,
ima arhistatsperakua t'it'ijkuti no úati terukuntani íni aiatsperakua jinguni enga sánderu sési t'it'ijkujka.
Eka ima arhistatsperakua t'it'ijkuti párhupka, náxani no sánderu t'it'ijkua i aiatsperakua enga nómeni k'amakorheaka.
Jucha i ambe aiámenhaska jimbochisï ts'iuekua jinguni aiangpentani jámka.
No ísï eska Moisesi enga ónharhipka, jimboka no uékaspka eskaksï israelicha exepiringa eska nóteru t'ínharhispkia.
Ka israelichaksï ísï miánharhimaspti, jimboka ónharhitaka pakaraska ima pakatperakua enga iásï arhinhantani jarhajkateru, jimboka Krístujkusï p'enonharhikuntajka.
Ka iásï jamberiksï no kurhangusïndi engaksï Moisesiri karakata arhinhantani jarhajka.
Jiánksï p'enonharhiatia engaksï Achani andarhentaaka.
Jimboka Acha Espiritueska ka Espirituni nómbe ma óndasïndi.
Jimajkani juchaksï p'enonharhitanhaskia ka Acheri t'íntskuanksï t'ínharhixakaia, Espiritujtsïni sánderu ka sánderu imeni jájkupaxati.



Juchachkani íni ambe ánchetanhaska, ka nóchi kuatantasïnga jimboka kóntperata méska.
Ka nójtuchi k'uratsesïnga óchi jirikorheparini jámani, Diósïri karakatanchi nónemani támisï jánhastaska, andijtsïni no kurhanguche iámenduecha jimbokani jucha sési jurhentpeska ambe enga ísïka Diósïni japarini.
Ka eka nema juchari ambakiti aiangperakuani útasï no kurhanguni jaka, nóchka kurhanguati jimboka tsînchekorhetixaka;
indeksï no jakajkutisti, Diósï parhakpeni anapu kurhangukua pátakuasti, ka Krístueri t'íntskuanksï no exesïndi, enga jimbo újka Diósï exenhani.
No juchari ambeksïnisï aianguni jámka, arhixamkaksïni eska Jesukristu Acheska, ka eska Jesusini jimbo jucha chári jantspiriska.
Jimboka ima Diósï enga kápendu t'íntskarapka, juchari mintsitecharhujtu t'ínhasti ka kurhanguskaksï eska Jesukristu Diósïri t'íntskueska.
Ka i xáni jukaparhakua ambe pupurharhatichachi intsïnhaska, jimboka nóchi jucha andakorheska, Diósïjtsini kóndentasïndi
uinhapentani engachi nósesi p'ikuastanhani jarhajka; ka tekantani engachi uandanheataranhani jarhajka;
ka nóchi jandiojku p'ikuarherani engachi jupinhani kánhaaka; ka jauarantani engajtsïni jatandutini jarhajka.
Jucha Jesusïni tsitsurhekorhetini niraxaka, ka Jesusiri tsípekuajtu jucha jinguni nirani jauati.
Jimboka jucha Jesusini jimbo tsípitku uándikunhaxaka, ka uarhikuaterkuchi útasï xarhataka eska Jesusi tsípiti jarhaska.
Juchachkani uarhikuaterkueskia, k'óru tsípekua cháriuati.
Karakata arhixati eska: “Sésisïni mintsikaka jimbosïni uandaka” juchajtuni májku mintsita jinguni mintsikaska jimbosïni juchajtu ísï uandaka,
míteparini eska ima enga Acha Jesusini tsítantaka, juchantsïntu tsítantaka ka ima jinguntsïni pérani ka chájtujtsï jima jauaka.
Uékaxakachi eska Diósïri kóntperata sánderu etsakurhipani jauaka, jimbochisï iámu ambe tekantajka, ka eska Diósï sánderu ka sánderu diósïmaiamu arhinhaaka.
Jimbosïni jucha no kuatantajka, mándani jurhia mintsitarhuchi uinhapentaxaka nájkirukachi t'arhepeni xarharkia,
íchka nósesi nitamakorheta nitamamaati ka k'éri tsípekua janoati enga nómeni k'amakorheaka;
nójtuchi exekuekaxakamendu jucha Diósïni mintsikaxaka, jimboka nitamasïndi iámendu ambe enga xarharajka, ka inde ambe enga no xarharajka nómeni k'amakorhesïndi.



Jimbokachi míteska eska i juchari irekorhetarakua kámakorheaka, ka eskajtsïni Diósï auandarhu máteru irekua jatsicheska enga nómeni k'amakorheaka, jimboka no k'uiripueri úkateska.
Jimbochisï k'arhanguntajka auandarhu níntskuekani
ka jinichi xukutanhantani ka nóchi patsïkasï pakarani.
Nájkirukachi no uékapiringa juchari irekuani euanhantani, jimbochisï k'arhanguntajka erokaparini nándika juchari irekua méntkisï tsípekua jatsipiringa.
K'órujtsïni Diósïsï iámu ambe íntskujti ka imeri Espirituntsini urheta íntskuti.
Jimbochïsï méntkisï mintsikaparini jámka, mítetini eska i anhanhatakua no úsïnga Achani andarhentani.
(Nóchi exeparini jámsïnga, mintsikaparinchisï jámka).
Mintsikaparinchkachi jámaxaka ka uékapiringachia íni anhanhatakuani jurajkuni ka Achanchi andarhentani.
Jucha engachi útasï tsípiti jaka imanchi marhuakuxamka o na uéjkichi uándikunhania.
Jimbokachi iámenduechasï Jesukristueri juramukuarhu péranhaaka, ka jimachi mándani arhini maiamunhantaaka iámendu ambe engachi irekaparini sési úka o engachi nósesi úka.
Mítetinchka eska Acha janhanharhikueska, jángorhentaskachi máteruechani jánhastatarani. Diósïjtsïni sési mítesti, cháterkujtsïni kurhanguchia je.
Nóksïni arhixaka ménderu eskani jucha xáni ambakitiska, cha uanda je jucha náxani k'éri ambeski, ka úakajtsï indeni kuámukuani engaksï sési xékorhejka ka jiniksï mintsitani no exekorheni.
Juchachkani Diósï jimbo miákua tsîtaskia; cha jimboterkuchisï miákua jatsika.
Krístueri xénhchperakuajtsïni ísï pérasti, jimbokajtsïni iámu andajtsïteraska eska iámu uarhinhaska enga májku uarhika iámenduecha jimbo.
Ásteruchka táchantku irekanhani janhe ia jimboka ima iámenduecha jimbosï uarhika, imani marhuakuparini irekanhe enga uándikunhapka ka tsíntani.
Jimajkani iásï uénani nóteruchi k'uiripuni ma chúxapaxaka. Ekachi Krístuni k'uiripueni méni eratani jápka iásïchi nóteru ísï xéakia.
Jimboka ne enga Krístuerijka, jimbanhe kueranhantaska; urhetku anapu irekua nitamasti ka iámu ambe jimbanhentasïndi.
Ka Diósïristi iámendu i ambe, engajtsïni Krístuni jimbo púachentaka, ka míndastijtsïni púatsperantskueri ambe uandantani,
eska Diósï Krístuni jimbo parhakpeni anapuechani púakuantaxapka, nóteru k'amanharintskua ambe exekuaparini, ka juchantsïni axasti púatsperantskueri ambe uandantani.
Krístueri jarhojpiriskachi ka Diósïksïni juchantsïni jimbo uandajpantaxati, juchachkaksïni Krístuni jimbo komarhixaka eskajtsï Diósïni andarhentaaka.
Ima enga nómeni k'amanharhintstipka iámu juchari ambe k'amanharhitanhantaspti, ka Diósïjtsïni imeri Uájpa jimbo puáchentastia.



Juchachkani Diósïni marhuakuxamka ka p'ímarexakaksïni eskajtsï imeri kóntperakuani no ísku kurhauaka,
jimboka karakata arhixaka: “Ióntkikini kurhajchaspkia; ka p'ímutantskuarhukini jarhuataska.” Iásïstichkia, p'ímutantskua janostia.
Nónemajtsïni úati arhini eskachi nósesi jurhendaska, jimbokachi nónemani támisï arhistakuska,
jucha íntskukorhentaska Diósïni marhuakuni, ka jukari jamberichi tekantaska engachi xáni nósesi kánhaka óchi ambe uétarhenchani óchi uandanheani
óchi k'uikirhenhani óchi k'atanhani óchi arhinharikunhani ambe óchi eranderanchi ánchekorheni nómbe t'irerini,
ka jucha útasï sési jámani jimbokachi jánhaskatiska ka tekatspentasïngachi jimbokachi kaxumbetiska, jucha Espiritu Santuni intsïnhaska jimbochisï xénhchpejka,
ka iámendu ambechi sési uandantasïnga, Diósïri juramukuanchi sési marhuataska engachi kuájpetakorhetaraka óchi sési jánhanstpetarani,
ménichani jiókorhenhasti ka ménichani nómbe, ménichani sési xénhasti ka ménichani nómbe; ch'kuandirajtsïni arhisti nájkirukani jucha sési uandantaka;
nójtsïni kurhasti nájkirukajtsïni míteka; uarhikuaterkueskachia ka útasteruchi tsípiti jarhaska; uarhirintsïni jurajkuntasti ka jucha útasï manakorheni jarhani,
jucha mískorhetini nikxatini tsípeparini jámaxaka; jucha jatsikorheri uáxaka nájkirukaksï no jatsikorherini járhaka; nómbe ma jatsikorherinchi eranhasïnga jini jucha nómbe ma uétarhenchani.
Era je Korintu anapuecha, juchaksïni sési iámu ambe aiángukorheska,
iámuksïni íntskukorhentaska, chájtsïnisï no iámu ambe aiángukorhejka.
Kurhachkajtsïni je, jucheti uatsïtinksïni arhixaka, chájtujtsïni iámu ambe aiángukorhepiringa.
Ásï jáma je no jakajkutichani kúrheani, ¿Nenajtu kaxumbekua ikimperakua jinguni jeuekorhea? ¿Nenajtu t'íntskua pajpakandekuani pámbea?
¿Krístu Nóambakiti jinguniua? o ¿jakajkuti no jakajkuti jinguni?
¿Tioxoksï jaua diósï eratakatecha? Diósïri tsípiti tiosta chéskajtsï, jimboka Diósï uandaska: “Íni ireta jinguni jámaka; Ji indecheri Diósïuaka ka indeksï jucheti ireteuati.”
Ísï jimbosï arhijti: “Jarharea je ka támu ireka je, ikichakua ambe ásï p'arhe je, ka jíksïni sési erontaka.
Ka ji chári táteuaka, ka chájtsï jucheti uatsïtiuaka. Acha enga iámu uinhapekua jatsika, ísï uandasti.”



Jimajkani tatecha ka nanecha, ekaksï indeni ambe aiamenhaka, ju je jurajkuni iámendu ambeni engajtsïni támisï jánhastatarajka; ka Diósïni janhanharhiparini ju je sánderu xénhchperani.
Mintsita jinguntsïni kurha je; jucha nónemani nósesi arhiska, nónemanchi nósesi úkuska ka nónemanchi ambe euaska.
Nójtuksïni arhinharhikunhchaxaka, arhispkaksïnia eskajtsï jucheti mintsitarhu jauaka ekani xáni irekaska o ekani uarhiska.
Méntkuksïni iámu aiángukorheska eskani ji chánksïni jimbo kánekua tsípesïnga. Na uéjkini nósesi nitamanchani jarhani, ji cha jimbo uinhapentasïnga ka kánekua sési p'ikuarherani.
Ixu Masedonia nójtsïnta sáni jurajkuntaxati, iápuru ísïjtsïnisï nósesi kámti, jukarijtsïni ambe arhisïndi ka uandanheatarasïndijtsïni.
K'óru Diósï enga miskorherichani karhoantajka, sésijtsïni p'ikuastantasti enga Títu janopka,
ka támu uandapunguasti eska sési p'ikuarheraspka cha jinguni jarhani, eskajtsïni cha kánekua xénhchasïnga ka eskajtsï jíndeni jimbo uandanheaxaka, ka kánekuamenduni tsípeska ísï kurharini.
Ji uandanheaxapkia engaksïni ambe jucheti karakata nósesi p'ikuastapka,
iásï tsípentaskia. Nójtuni tsípentani arhixaka nósesi p'ikuastanksïtini, ima karakata marhuaspti jimbokaksïni Diósïsï mískorhetapka, nómbemachaksïni nósesi úcheska.
Diósï p'ímutpentasïndi enga mískorhetpeaka, nóchka p'amondakorhekua ambesti; parhakpeni anapu mískorhekuasï uándikpejti.
Exe je nenajtsï pakaraspi engaksïni Diósï mískorhetapka: ¡p'irhijkamaskajtsï jíndeni jimbo uandanheani ka kuájpekuekantsïni ka ikiaspkajtsï ka chéntsï. Tátsekuajtsïni uarhixapka jirhinhantani ka sésijtsïni kurhanguchentani! Iámendu ambe jimbo xarharasti eska arhirperata no cha jimboespka.
Jimajkani ima karakata nónemani xukakuekaxapti o kuájpekuekani. Diósïni japarini jucha uékaspka míteni náxantsïni kurhajchasïnki.
Jimbosïni jucha p'íjtsamantaka engajtsï chájtu sési p'ikuarherantaka. Ka Títuni xéparini jucha sánderu tsípentaska, chájtsï Títuni sésisï karhoantaka.
Nójtsïni k'uratsetaska jimboka ji Títuni arhispka eskajtsï cha kánekua mintsinharhikueska. Juchachkani iámendu ambe sési uandantasïnga ka ísï xarantasti eskani jucha Títuni na arhirini jápka.
Ka sánderuksïni xénhchaxatiia, miántatini eskajtsï sési kurhajchaspka ka janhanharhintsï.
Tsípexaka jimbokajtsï iámu mintsinharhikueska.



Ka iásï tatecha ka nanecha, aiánguakaksïni Diósï néna kóndentaski Masedonia anapu tángorhekuechani.
Nájkirukaksï nósesi nitamanchani jápka nómenduksï ambe jatsikorhetini, imaksï tsípekua jinguni k'eri ma jarhojperata tántasti.
Ji xékorheska eskaksï tsípekua jinguni íntspeska, eskaksï íntskukorhentaspka íntspeni
útasïjtsïni komarhiparini eskaksïni jiáretapiringa jakajkutichani jarhuatani.
Jucha no xáni ísï erokorhexapka, Diósï uékasti eskaksï urheta Achani íntskukorhentapiringa ka tátsekua juchantsïnia.
Jimbochïsï Títuni komarhipka eska cha jinguntu pakaripiringa jarhojperata tántani, eska na jimbo uénapka.
Cha engajtsï iámendu ambe jimbo urhepani jaka sánderuchka íntspe je. Chájtsï sési jakajkuskia ka uandajtsïkpésïngajtsïa ka mimixetiskajtsï ka jarhojpesïngajtsï, ka xénchasïngajtsïni.
Nóksïni juramuchekuekaxaka, ekaksï máteruecha íntspeni jaka chájtuchka xarhata je eskajtsï xénhchpesïnga.
Míteskajtsïa juchari Acha Jesukristueri kóntperatani, náxani jatsikorhespi ka iámu ambe jurhajkuni ka chájtsï p'irani iámu ambe enga xáni ima jurajkuka.
Jurhajkuksïni sáni arhini nenajtsï sési uéranchaa, jimbokajtsï cha uéxurintku eratsespka tántani ka uénaspkajtsïa.
Iásïchka sési k'amarhuku je eskajtsï na jimbo uénatini jápkia, uandakorhe je náxanhachantsï ua íntspeni.
Jimboka niárani uandakorhenhani, tsípekua jinguni tánanhantaati ka nóma jauati eka nema no jatsini uandaka.
Uétarhisïndi eska iámendu andangutanhaka, no arhixaka eskajtsï máteruechani intsauaka ka eskajtsï cha nómbema jinguni pakaraaka
Máteruechaksï uétarhenchaxati iásï ambe engajtsï cha jatsiska, tátsekuajtsï cha uétarhenchaaka ambe engaksï ima jatsiaka, ka ísï nónema uétarhenchakua nitamanchaati.
Jimboka karakata arhixaka eska: “No jukari pakatasti ima enga kánekua p'ikuntaka, ka nójtu kueratanchasti ima enga sántku p'ikuntaka.”
Diósïni diósïmaiamu arhixaka enga Títuni jupintataraka imani ambe engani ji cha jimbo uandanheani jápka.
Imaksïni exekuekachaxapti jimborinisï kurhajchapti ka sóntkuksïni nirani p'urhembeni.
Ka máteru jarhojpiri pámbexati enga ambakiti aiangperakuani iápuru tángorhekuecharhu sési uandantajka,
ka támujtuksï tángorhekuecha erakusti eskajtsïni pámbiaka jarhojperata íntspentani, engani jucha etsakutspejka Diósïri k'érikuani marhuakuparini.
Jimbokachi no uéksïnga eska xáni káni jarhojperata jimbo uandanhani jánhaaka etsakukueri ambe,
jucha no Diósïni japarintku uéksïnga sési jámani, k'uiripuni japarintiaru.
Ka máteru jarhojpiri pámbiaxati, engani jucha uánekua ambe úratarakia, ka sóntku ninhejchasti jimbokaksïni kánekua mintsïnharhisïnga.
Títuchka jucheti pámpiristi, ji axaxaka eskaksïni niuaka jarhoatani; Ka máteruechani tángorhekuechaksï axasti, imaksï Krístuni marhuakuxamti.
Sésichkamendu káa je, eskaksï tángorhekuecha xéaka andiksïnisï jucha xáni mintsinharhijki.



Ka ambejtuksïni arhia jarhoajperakueri ambe engajtsï jakajkutichani tánakuani jaka,
Jimbokani míteska eskajtsï tsípekua jinguni úxaka. ka Masedonia anapuechani aianguaska, eskajtsï cha Akaia anapuecha, uéxurhintkisï íntspekuekani jápkia, ka uánekua imajtuksï ts'iuentasti sánderu íntspeni.
Ka ji no uékaska ísku jatini uandani eskaksïni mintsinharhisïnga, jimbosïni inde tatechani axaka, sésichka eroa je eskaksïni na k'amaraka arhini,
nándikani jucha janoni jámaaka máru Masedonia anapuechani jinguni ka cha no jinguntku jarhani, ka jucha ísku jatini chári jimbo k'uratsetakorhetini pakarani.
Jimbosïni sési xépka urheta inde tatechani axani, indeksïni miátantaati ambe engajtsï aiakorhepka íntspeni, ka t'uinchkajtsï jima jatsinia nójtsï jiáni uarhisekua ambe xarhatani jarhani.
Miántsï je arhini ambe: sántku p'ikuntaati ima enga tsíri jatsikua kuétsapekupka; ka kánekua p'ikuntaati ima enga no chejkurhaparini jatsijka.
Cha íntspe je na engajtsï xáni uandakorhepkia, no p'akarhkurhatpeparini o p'amojkuparini, jimboka Diósï xénhchchasïnga imani enga tsípekua jinguni íntspejka.
Ka Diósïksïni sánderu ambe kóndeati, ka méntkisïjtsï pakaranchaaka ambe engajtsï jinguntsï úaka máteruechani jarhoataani.
Eska karakata arhijka: “No jatsikorherichani kánekua jarhuatasti, ka méntkisï kánhachani jarhojpesïndi.”
Diósï íntspesïndi tsíri ka t'irekua ambe, chánksïntuksïni íntskuati ka káneracheni ambe engajtsï tsípekua jinguni íntspeaka.
Cháchkajtsï iámu ambe jatsikorheaka ka úakajtsï sánderu jarhojpeni. Ka Diósï k'éri ambe arhinhaati engani jucha íntspeni jauaka chári jarhojperatani.
Jimbokaksï jakajkuticha no ísku p'irasïnga jarhojperata ambe, imaksï Diósïni kánekua diósïmaiamu íntskuntasïndi,
ka k'éri ambeksï arhisïndi exerini eskajtsï cha jarhojpexaka jimbokajtsï Krístueri ambakiti aiangperakuani sési kurhangutixaka.
Ka mintsita jingunksïni komarhijpecheati engaksïni Diósï xáni ambe kóndeka.
¡Diósïmaiamu arhinhe, jimboka sési kóntpesïnga!



Máruksï uandaxati eskani ji chésïnga uandani engani cha jinguni jarhajka ka eskani iauani jatintkuni sési xékorhesïnga, k'óruksïni Krístueri kaxumbekua jimbo komarhisïnga
eskajtsïni no jiáni ch'urhumukuaka engani ji jima jauaka, jimboka iásï k'óruni arhinharhikuantauaka indeni engaksï uandajka eskani jucha jukari kurhajkorhesïnga ambe.
Nájkirukachi parhakpeni anapueka, jucha no parhakpeni anapu ambe andakuekaxamka,
jimbokachi no parhakpeni anapueni uarhipexaka, juchari uinhapekua Diósïristi ka iámendu jasï arhinharhikperakuani andasïndi,
ka sési xékorhekuani xerentani, indechani engaksï no jiókorhejka Diósïri mimixekuani, jucha Krístuni andarhetantasïnga náki jasï eratsekuani,
ka engajtsï cha iámu kurhanguakia, jíanchi k'óru ikiakorherichani sóntku arhinharhikuantauaka.
¡Jurhengorhe je mítpentani! Eka nema Krístuerikia mítentejtsïni eska juchajtu Krístueriska.
No arhiati ekani jukari sési xekorheni jaka, no k'uratsesïnga jimbokaksïni no k'amajkukuexaka, Acharini sésikua íntskusti jarhoatanksïni,
ásïchka uanda je eskaksïni karakata jimbo chérakuekaxaka.
Jimbokaksï máru uandaxaka eskani karakata jimbojku xukajpesïnga, jimbokani etekiska ka támu pájpametini.
Indejtsïni jiáni kurhajchakorheati engachi jima jauaka, eskachi no karakata jimbojku uandakua axasïnga.
Jucha no tekapiriga jandiojku k'éramakorheni jarhani ísï eskaksï máru na jámka. Indeksï tandojtsïtixati engaksï k'éramakorhentku tángorhentajka.
Juchantsïntsïni Diósï sésikua íntskusti cha jinguni januerani, jimbochisï jima jamberi uandajka jámani
jimbokachi jima jamberi niáraska. Nóksïni jukari arhixaka, jucha urheta niáraspka Krístueri ambakiti aiangperakuanksïni jurhendani.
Nóchkachi máteru ánchekorhetani míngorhekuekaxaka, uéksïngachi eskajtsï Dósïni sánderu mintsikapaaka ka jurhendanksïni mámaru ambeteru
ka ambakiti aiangperakuanchi iauani jamberi nirani uandantani, nóchi arhinhani eskachi k'eramakorhexaka máteruechani inchakukuatini.
Eka nema k'éramakorhejka, Achani jimbo k'éramakorhe.
Jimboka no p'itsïkorhenhasïnga k'éramakorhenhani Achasï uandajti nésï sési jámani jaki.



Kurhajtsïni je ka sántsïni tekachentani engani ísku ambe nirajka uandani.
Diósïni japarini ji cha jimbo uandanheaxaka, engaksïni iurhitskiri méni aiákutini jápka Krístu jinguni tembutachani.
Ka chéxaka eskajtsï ts'îjpekia ka nóterujtsï Krístuni erokorheni jarhania, ísï eska Éuani akuitse tandojchpiri na támisï pápka,
jimbokajtsï sóntku sési erokasïnga néni enga niárajka Jesusini ma uandantaparini enga jucha no míteka, ka máteru espirituntsï p'iraxaka ka máteru jasï jurhentperakuani.
Jíchkani no sapichu ambeska inde k'érati uandajtsïkpirichani japarini.
Nájkirukani pájpamejka ji sési míteska ambesïni uandajki, chájtsïni mémechani exeriskia.
¿Andi nósesi niátaski engani kétsekua uéraka ka nómbemaksïni kurhacheni engaksïni Diósïri aiangperakuani aianguntapka? ji uékaspka eskajtsï cha k'éramakorhepiringa
Ji máteru tángorhekuechani euaspka, imaksïni maiampechesti engani úka cha jinguni ánchekorheni.
Ka nájkirukani uétarhenchani jápka, nónemani ambe kurhakuspka; jimbokaksï Masedonia anapu tatecha janospka ka imajtsïni maiampechespti. Nómbe máksïni uekaspka kurhacheni ka nójtuksïni kurhacheaka.
Ji sési jimbo Krístueri ambesïni uandantajka, ka iápuru Akaia ísï nónema úati májkueni jámani
Nóksïni no xénhchani arhixaka, Diósï mítesti eskaksïni xénhchasïnga.
Ka útasteru májkueni ánchekorheaka, jurajkueksï no jánhaskantani inde engaksï májkueni jámakuekajka,
indeksï k'arhajpexamti, jimbokaksï ískusï Krístueri uandarinhchajti.
Ka nójtumendu nósesi xékuesti, jimboka Noambakitijtu májkueni ánhjilini t'it'ijkusïnga,
ka imeri jarhojpirichajtuksï sési úrini xarharakuekaati, nósesi ambeksï andakorhexati ísï niátatini.
Ménderuksïni arhiaka, k'óru ásï uanda je eskani mirijtsïskia. Ka nójtu arhiati ekajtsïni ísï xéska jimbokani k'érkusïni uandaaka
arhini ambe enga no Acha jimboeka, jísïni k'éramakorhenhchani jaka nájkiruka nósesi xarharani jauaka.
Jíjtuchkani k'éramakorheakia jimbokaksï uánekuasï k'éramakorheni jaka,
ka cha engajtsï sési eratsetika, indechantsï kurhajchaxaka
na uéjkiksïni jántspiri úntani ka na uéjkiksïni euarheni ka na uéjkiksïni k'arhani ka na uéjkiksïni ikichani ka na uéjkiksïni páksanharhikuni.
Nájkiksïni jucha no tekapi ísï kámani andi, jimbojtsïnisï k'uratsetani jaka. Ekachkaksï inde k'éramakorheni jaka, jíjtuchkani k'éramakorheaka, nájtuka nósesi xarharani jauaka.
Ekaksï inde ebreo jurhenaka ka israelinksï ka Abrajamu uájpeni, jíjtuni jurhenaska ka jini anapueska ka Abrajamu uájpeska.
Ekaksï inde Krístueri jarhojpirika, ji andaaska incharhetakuni nájkiruka nósesi kurhakorheka. Sánderu ánchekorheska ka sánderu k'atanhaska ka sánderu k'uikirhenhaska ka mémechani sano uándikunhaska.
Judiouechajtsïni iúmu xanhari uéntasti, sano tsímani ekuatsï k'uikirheni.
Tanimu xanhari uéntani pirimu jimbo k'uikirhenhaska; ma xanharijtsïni tsakapkuerantasti. Tanimu icharhutechaksï uekamespti engani ji jatapani jápka, ma xanhari chúskuspka ka erantskuni japondarhu xarhiani.
Uápurusïni nitikia, iurhekuechajtsïni páxaptia, kuárhukptichani uéjkuaska, jucheni anapuecha ka máteru ísï anapuechajtsïni atakuekani kámasti, iretecharhu jámaska ka juátecharhu ka japondarhu, ka jakajkuti arhikorherichani jinguni.
Uinhamusïni jámaka ka kánekua úkua jinguni, mémechani erantskutaska no k'uíni, ka uarhini k'arhimani ka k'arhichani; ióni jámaska nómbe ma t'irerini; ka uarhini ts'irani nómbema xukuparhatini.
Ka no jamberi indeni ambe míakorhentaparini, támujtuni tángorhekuechani jimbo mándani pauani uandanheaska.
Ji nósesi p'ikuarhenheska eka nema p'amenchaka o terungutaranhani.
Ekani ambe ma jimbo újka k'éramakorheni, jucheti kétsekua uérakua jimbojkueuati.
Diósï juchari Acha Jesusiri tátjemba, mítesti eskani sési uandantaxaka, imajkusï méntkisï k'éri ambeti.
Damasku anapu juramutirini jupirkorhespti, ima enga Aretasï irecha pérapka,
jiáni úspka sïpakorheni jimbokajtsïni máru tatecha tsïntsïkatarhu ísï késkuspka xúndirhu ma jatsiratini.



Nájkirukani no uékani jaka k'éramakorheni, Diósïrini arhini ambe jánhastatarasti.
Krístueri achetini ma míteska enga iauani auandarhu pánhapka, témbeni t'ámu uéxurhinistia. Diósï mítesti eka tsípiti pánhapka o ánimajku.
Ji achetini míteska (Diósïristi eka tsípiti pánhapka o ánimajku)
eska sési jándu péranhaspka ka eska jini mámaru ambe kurhaspka enga nónema jánhaskajka néna uandantani.
Inde acheti jimbo k'óru k'éramakorhesïnga, jíndeni jimbo nómbe jimbokani ísku nemeska.
Nájkiruka ísïpiringa ekani k'éramakorhepiringa. K'óru no uéksïnga jukari k'éri xarharakuekani
indeni kánekua sési ambe jimbo engani exeranhaka. Ka támu jimbokarini ambe ma nósesi p'ikuastaxaka, enajkirini Nóambakiti ma ch'urhurheni jaki.
Achani Tanimu xanhari komarhiskia eskarini kénditacheaka,
ka imarini arhisti: “Jucheti kóntperakuajkurisï uétarhenchajka; jucheti uinhapekua xarharsïndi jima enga uétarheni jarhajka.” Jimbosïni sánderu tsípejka engani no uinhapeni p'ikuarheraaka, jurajkue Krístueri uinhapekuarini ts'iueratantani.
Jíchkani tsípesïnga no uinhapeni p'ikuarherani engani Krístu jimbo uinhamarhenhajka o ekani uétarhenchajka o ekani kómu nitamajka, jimbokani ts'iuentasïnga jiáni engani uétarhenchani jarhajka.
Ísku jatintsïni jukari ambe uandaraska, chájtsïnisï sési ambe uandachentapiringa, nájkirukani ji nómbe méka, no sapichu ambeska inde k'érati arhistatspirichani japarini.
Chájtsï exeska eskani uandakua párini jámaska, no kuatantaparini ka k'érati milagruechani úaparini.
Tumina ambejkuksïnisï no kurhacheka, sántsïni puáchentsï je engaksïni nómbe ma kurhacheka ísï eska máteru tangorhekuechani.
Ka iásï tanimu úni jámanksïni niraxamkia p'urhembeni, ásïjtu uandanhea je jimbokaksïni chánksïnisï exekuekani jaka, no chári ambe. Sapichaksï no tátjembani uandanheani jarhasïndi, tátechaksïsï uájpechani míndakuajti ambe.
Ji nitamakorhetarakua tsípekua jinguni pájtakorhexaka, ka ji jamberisïni míndakorhentaaka jimbokaksïni xáni xénhchasïnga. ¿Andijtsïnisï cha no májkueni xénhchajki?
Chájtsï míteska eskaksïni no uékaspka tumina jimbo uandanheatani. Andisï uandanhani jaki jimajkani eskaksïni nóna andakorhexamempka.
¿Andi jíksïni máteru axacheaski tumina kurhacheni?
Engani Títuni komarhipka eska máteru tatecha jinguni nipiringa, ¿euaspiksïni ambe ma? ¿Nóksï májku mintsita jinguni jámaski ísï eskani ji na jámaka?
¿Nema uandani jaki eskani jucha nónentaxaka? No ísïsti tatecha ka nanecha, jucha Diósïni japarini Krístueri ambechisï uandantajka, jimbokaksïni sési jurhendakuekaxaka.
Chéxaka niárani ka nósesiksïni xénterani ka chájtsïni jíndeni nósesi erokani ekajtsï ikiatsperani jaka o ipurhperani o arhirperani ójtsï teparakorheni jarhani ójtsï arhinhchperani jarhani ka táchantkisïjtsï jámani jarhani.
Chéxaka Diósïni japarini k'uratsetakorheni, jimbokani uenhejchaaka chánksïni xérini eskajtsï útasï ísku jándini jámaxaka ka eskajtsï útasï k'amanharhintaxaka.



Tanimu xanhari niraxamkia cha jinguni, tsímani o tanimu uandantsticha jimbo méntkuchi sési péntaka indeni ambe.
Arhispkaksïnia engani nípka, ka iásïjtuksïni ixu jatini arhixaka eskani nóma k'amanharhintstini ísku xéaka,
ekajtsï uéjka míteni eskani ji Krístu jimbosïni uandajka, chájtsï p'ikuarheraaka eska imeri uinhapekua no sapichu ambeska.
Nájkiruka k'uiripueni cháparhatanhapka no uarhiri pakarasti, Diósïri uinhapekua jimbo tsípiti jarhasti. Jucha engani májkueni nósesi kánhani jaka, juchajtuni tsípekua jatsiaka ima jinguni Diósïri uinhapekua jimbo.
Ts'éjkukorhe je ka exeni náxantsï jakajkuxaki. ¿Andi nójtsï míteski eskajtsï Jesukristueriska? ¿ójtsï tsîrukuskia?
Mintsikaxaka eskajtsï exeaka eskani jucha sési jámaska.
Ka komarhixakachi Diósïni eskajtsï cha no nósesi jámani jaka; no jimbokani jucha sési pakarakuekani jaka, jurajkue xarharani eskaksïni no úska sési arhistacheni, cha sési jáma je,
xarhantaati ambe enga ísïka, nóchi úaka támisï páni.
Jucha tsípesïnga ekajtsï cha uinhapentajka no arhiparini eka juchari uinhapekua no xarharamaaka; komarhixakachi eskajtsï iámu sési kurhaguaka.
Jimboksïnisï ixu uératini karakacheni jaka, nóksïni uéksïnga jima uinhamarhecheni jarhani, Diósïri uinhapekua jarhojpetarakuesti nóchi úaka arhirpetarani.
Jimajkani tatecha ka nanecha, Diósïri p'amsperata ka sési jakua cha jinguni jauati ekajtsïni sési kurhajchaska ka jarhojperantsï ka sésijtsï pájperani.
Sési uandajpera je. Iámendu jakajkutichaksïni ixu uératini uandajperata ma axachexati.
Acha Jesukristueri kóntperakua ka Diósïri p'amsperakua ka Espiritu Sántueri jarhojperakua jaue chánksïni jinguni.



Páblu, Jesukristueri uandakua párika, no parhakpeni anapuechani jimbo, Acha Jesukristuni ka Diósï Táteni jimboesti, ima enga tsítantaka.
Iámendu erachicha engaksï jíndeni jinguni jaka, tángorhekuani engaksï Galasia jaka.
Eskaksïni Diósï juchari Táte~ka Acha Jesukristu kánekua kóndeaka ka sésiksïni p'íkuastani.
Jesukristu juchari k'amanharhiskuecha jimbo intsïnharhitakorhesti, ka~p'ímutantastijtsïni iásï enga xáni nósesi jánhaskorheka, jimboka juchari Diósï Táte ísï uékaxapka,
Ima méntkisï k'éri ambe arhinhe. Jo, k'éri arhinhe.
No jánhaskaxaka néna jámantsï Diósïni xáni kókuani jarharentaski engaksïni Krístueri kóntperata jimbo~uandapapkia, ka xáni kókuantsï máteru jásï jurhenguani chúngumani.
No jimboka jaka máteru aiangperakua,~jiniksïsï máru jati engaksïni manatka ka uéksïndiksï Krístueri ambakiti aiangperakuani tsîjpani.
Ikimenhe nauejkini jucheni o aundarhu anapu ánjeli ma engaksï no imani ambakiti aiangperarakuani aianguntaaka engaksïni jucha aianguntaka.
Arhiskaksïnia ka ménderuksïni arhixaka: engaksïni nema no imani aiangperakuani arhijtsïkuska engajtsïni cha p'itini jápkia, ¡ikimenhe!
¿Andi ji iásï k'uiripunisïni sési pakarakuni uéjki o Diósïni? ¿Ji k'uiripunisïni uéjki sési pakarakuni? Engani ji útasteruni sési pakaratspeni uékapiringa, ji nóteruni Krístuni jántsïpekuni jamapiringia.
Erachicha, uéksïnga eskajtsï míteaka eska no k'uiripueri jurhentperakueska i ambakiti aiangperakua engani ji uandantani jaka;
nónemarini aianguntasti, nírini nema jurhenda, Jesukristurinisï exerati.
Chájtsï mítetixaka na engani ji jámempka engani judioecheri jakajkukuani pémpka, ji Diósïri jakajkutichani nósesi káasïrempka andanguani ka jángorhentaxapka k'amajkuni.
Ji uánokumaspka uánekua sánderu k'eratichani judiuecheri jakajkukuarhu,~ka sánderuni uékasïrempka juchari iótki anapuecheri p'indekuechani chúxapaani.
K'óru Diósï, imeri kóntperatani jimborini t'uíni erakutixaptia engani ji nótkini andajpenuni jápka, ka sésekuarini íntskusti,
eskani ji uájperi ambe jánhaskapiringa,~ka eskani ambakiti aiangperakuani no judiuechani aianguantaapiringa. Jiájkani ji nónemani kurhamarhespka,
ka nójtuni karhamaspka Jerusaleni, jima engaksï máteru uandakua páricha jaka engaksï t'úini jápkia. Ji Arabia ísï niraspka ka tátsekua Damasku k'uanhatsentaspka.
Tátsekua tanimu uéxurhini jimbo, Jerusaleni karhamaspka Pédruni míteni, ka témbeni iúmu jurhia ima jinguni pakaraspka.
Ka nóteru ma Jesusiri uandakua párini exespka, Santiaguntku, Jesusiri erachi jémbani.
Íni ambe engaksïni karacheni jaka Diósï exexati eskani no chkuándiraxaka.
Tátsekua Síria ka Silisia ísï niraska;
ka Judea anapu Krístueri tángorhekuajtsïni nótki úxapti míteni;
jinijkuksï kurharini jápti: “Ima engajtsïni jupikani jámempka, iásï ambakitini aiangperakuani uandantaxatia, imani urhetku k'amajkuni uékempka.”
Ka jíndeni jimbojtsïni Diósïni k'éri ambe arhisïrempti.



Tátsekua, témbeni t'ámu uéxurhini jimbo, ménderuni Bernabe jinguni, Jerusaleni karhamaspka ka Tituntuni pájtaspka.
jimbokarini Diósï ísï janhastaspka. Ka jakajkuticheri urhejtsïkuri exekatechani ambakiti aiangperakuani tamu aianguantaaspka engani no judiuechani aianguantajka, ka isï xéraani eskani no ískusïni xáni ioni incharhetakuntaka ánchekorheni.
Ka imaksï Tituni enga griegueka, enga jíndeni jinguni jámani jápka, nójtuksï ts'iuekuarhu mínda jatsikukukuekaspti.
K'óruksï máru erachiini eratakorheparini, inchaspti ch'urhurpeni. Jimbokani jucha Jesukristuni jimbo nóteruni juramukuani jantspekusïngia, ka uékasïremptiksï eskani jucha jantspirintapiringa.
K'óruni jucha nómeni jurajkutakorheska eskajtsïni andapiringa, uékanksïni chanksïni exerani, eska jucha jinguni jarhaska ambakiti aiangperakua engamindu ísïka.
Ka arini engaksï jakajkuticheri urhejtsïkuricha exekateka, (ambe uejkiniksï ji no mitenhchasïnga; Acha Diósï jaiapanhpentasïndi, náuejki járhanhani,) imachkajtsïni nóma ambe sanderu jurhendasti.
Jamberiksï uandasti eskani ji ambakiti aiangperakuani mindanhaska no judiuechani aianguantani, ísï eska Pédru na judiuechani uandakua aianguantaani mindanhaka.
Jimboka isï eska Diósï Pédruni na judiuecheri uandakua pari úka, jindenturini no judiuecheri uandakua páriitarasti.
Ka Santiagu ka Pédru ka Juanu, engaksï urhejtsïkurini exenhani jáka, sésijtsïni erokaspti jajki intskuparini, kurhanguntastiksï ambe engarini Diósï kóndetapka, jimbojtsïnisï Bernabe jinguni sési tsïnguntati ka eskaksï ima judiuechani aianguantapiringa ka jucha no judiuechani aianguantaani.
Ka eskachi no jatsikorheriichani miauani japiringa, arhistijtsïni, indeni ambejtuni ísï úxaka.
Ka jimajkani enga Pédru Antiokia janopka, arhinharhikuspka jimboka arhikuespka imani jimbo eska na jamani jápka.
Pédru no judiuecha jinguni t'iresïrempti, engachkaksï nótki janoempka, ima engaksï Santiagu jingunipka minda jukaricha, Tátsekua imaksï janorini, minda jukarichani chérheani, no judiuechani kendikukuaspti.
Ka máteru judiuechajtuksï chúngumaaspti ka Bernabeni jamberiniksï pajtamaspti jimboka k'uratsespka.
Engani xepka eskaksï no jurhimpitku jamasïrempka, eska ambakiti aiangperakua na arhijka, Pédruni iámenduechani japarini arhispka: “Najkiri t'u judioue andi, ka úndi jarhani no judiuecha jinguni irekani ¿andirisï no judiuechani inchajtsïmakuantaajki Judioueni?”
Jucha engachkaksï judioueka, nóksï k'amanharhintstiska ísï éskaksï no judiuecha
míteskachi: eska juramukueri úkuechani jimbo nónema p'ímutanhantasïnga, Jesukristuni jakajkuparinisï p'ímutakorhenhantajti. Jimbochisï juchajtu Krístu Jesusini jakajkuka, ka isïchi Diósï-mindakatani jakajkuparini p'ímutanhantaaka, no juramukueri úkuechani jimbo. Jimajkani nónema juramukueri úkuechani jimbo p'ímutanhantasïndi.
Ka ekachi Diósï-mindakata jimbo p'ímutakorhentani uéjka, juchajtuchi k'amanharhintatiini xarhantasïnga. ¿Jimajkani Diósï-mindakata k'amanharhintskua ambe jurhentpesïngi? ¡Nómendu ambe!
Ekachkani juramukuani arhijka eska nóteru marhoasïnga, ka ménderuni marhuatakuekantani jarhani, ísïsïni k'amanharhikorhentani jáka.
Jíchkani juramukuani jimbo uarhirixakaia, iásï Diósï jimbo irekaxakaia.
Krístuni jinguni cháparhatakata jarhaska, nóteruni jísïni irekakia, Krístusï jucheti mintsitarhu irekani jati. Ka iásï ísï irekaxakaia jimbokani Diósïri Uájpani jakajkuskia, engarini xáni xénhchaka, ka jíndini jimbo tsípekua íntspesti.
Diósïri kóntperakuani no uéksïnga no jiókurhini, jimboka enga juramukua jimbojku úpiringa p'ímutakorhenhantani, jimajkani Diósï-mindakata ísku uarhisti.



¡Chata k'ória galasiauecha, xáni engajtsï chupejtsïka! ¿Andi néksïni sïkuaski? Nájkiksïni sési jánhastapia andi, enajkijtsï jamberi Jesukristueri cháparhatakuani exekorheni jápi.
Ma ambejkujtsïni arhi je: ¿Espiritunijtsï juramukueri úkuecha jimbo intsïnhaski O Dios-mindakatani jakajkutini?
¿Andi xántsï no-eratsentasïngi, nájkijtsï Espirituni jimbo uénapia andi, andijtsïsï k'uiripueri úkuechani jimbo uéjki k'amarhukuni?
¿Andi ískujtsïsï xáni komu nitamancha? K'óru enga sési jimbo ískueka.
Jimajkani, Diósï engaksïni Espirituni íntskujka, ka milagruechanksïni úcheani, ¿Juramukueri úkuechani jimboeski o Dios Míndakateri jakajkukua jimboe?
Ísï eska Abraami Diósïni na jakajkupka, kaxumbeti erhaanhaspti.
Jánhaskantsïchka je eska Abraami uájpeska ne enga imeni jakajkujka.
Iontkitkia karakatarhu arhixaptia eska Diósï jakajkukua jimbo no judiuechanijtu kaxumberantaapiringa, jimbosï Abraamini arhirini jápti: “T'ungeni jimbo iámendu ireta parhakpeni anapuechaksï újchakuranhaati.”
Jakajkutichaksï jimbosï Abraami jakajkuti jinguni újchakurakateti.
Iámenduecha engachkaksï juramukuani mintsikajka, ikimekataksï jarhasti, jimboka ísï karakata jarhaska: “Ikimekate ima enga no úska iámendu enga juramukua arhijka.”
Ka nóchka janhaskorheski andi eska Diósï juramukua jimbo nónemani kaxumbiti exesïnga: “Kaxumbiti ma enga jakajkuaka, ambakiti tsípekua jatsiati.”
Ka juramukua no jakajkukua jimboesïndi, jimboka ísï arhisïnga: “Ima énga juramukuani kurhajchaaka, juramukuani jimbo tsípekua jatsiati.”
Krístujtsïni juramukueri ikimperatarhu p'ijpantasti, enga juchantsïni jimbo ikimenhapka, nóchka karakata jarhaski andi: “Ikimekatesti ne enga chkarirhu cháparhatanhaaka.”
Eskaksï no judiuechajtu Jesukristuni jimbo Ujchakuranhaaka, eska Abraami na aiamenhapka, ka eskachi Espirituni enga Diósï aiatspeka, Diósï-mindakatani jakajkuparini p'iuaka.
Jerachicha, jurajkuksïni arhini eska na jánhajka: Ekaksï nema ambe ma pakatperaakia, ka karakata jimbo sesi uinhaperanhania, nóteru nema úsïndi xerentani o ambe ma kúnharhitani.
Kóru Abraami ka imeri sïrukuasï aiamenhati ambe, no iámendu sïrukuanisï arhikuekani jati, májkunisï arhini jati, Diósï-míndakatantkusï arhini jati eska sïrukueska.
Jimajkani arhikuekaxaka eska Diósïri aiatsperakuani, Moisesiri juramukua no úsïnga xerentani, enga ma irepeta ka ma ekuatse témbeni uéxurhini tátsekua janoka.
Aiatsperakua jimbo Diósï nóteru kóntpepirindi; eka juramukua jimbo kóntpepiringa, Diósï Abraamini aiatsperakua jimbosï kóndentapti.
Jimajkani, ¿juramukua néna marhoasïnki? K'amanharhiskuechani jimbosï karanhantati, enga jamberi Abramiri sïrukua janopiringa enga aiamenhatini japka. Juramukua enga Diósïri ánjelichaksï uandantaka uandapetspiri ma jimbo.
K'óru enga nema ambe aiakorheaka uandapetspiri no uétarhisïndi, ka Diósïsï aiakorheni jati.
¿Jimajkani juramukua, Diósïri aiatsperakuani tamu pérasïnki? ¡Nóchkamendu ísïsti! Eka juramukua úpiringa ambakiti tsípekua intsïpeni, jimajkani juramukua jimbo kaxumbenhantapirindi.
K'óru karakata arhisïndi eskaksï iámendu parhakpeni anapuecha k'amanharhintstiska, ísï jimbo ima engaksï Jesukristuni jakajkuaka, Diósïri aiatsperakuanksï p'iuati.
Enga jakajkukua nótki janoempka, juramukuajtsïni ónhakateni jatsispti, ka erokorhexapkachi éskachi jakajkukuani mítetaranhapiringa.
Jimajkani juramukuajtsïni arhistachepuxapti eka jamberi Diósï-mindakata janoka ka p'ímutantantsïni.
Ka iásï énga jakajkukua janokia, nóteru ma juramukuajtsïni arhistachexati.
Jimbokajtsï iáminduecha Diósï uájpeskia Jesukristuni jakajkutini,
ima éngachkaksï Diósï-mindakata jimbo itsïa tajtsïka, Diósï-mindakatenksï jaxentatixati.
Ka nóteru arhisïndia judioueni ojtu griegueni, jantspirini ojtu juramutspirini, tatakeni ojtu nanakeni, jimbokajtsï iámenduecha Diósï-mindakata jinguni májkuentatixaka.
Ka engajtsï cha Krístuerintakia, jimajkanijtsï Abraamiri sïrukueska, ka aiatsperakuantsï cha mindamenhaxaka.



Arinisïni arhikuekani jaka, eka sapi ma, náuejki iámendu ambe míndamenhatini jarhania, májkueniska eska jantspiri ma, najkiruka iámendu ambe imerikia,
ka k'uanisïndi eska t'arhexeranhani jauaka, ka ambe patsamenhani jarhani, jiájkani jamberi enga tátjemba uandarini jaka.
Májkueni juchajtuchi engachi sapiini jámempka, parhakpeni anapu uinhapekua ambekujtsïni mingorhetixapti.
Ka niárasti jurhiata enga Acha Diósï uandarini jápka ka imaeri Uájpani axasti, imani enga iurhitskiri ma kángorhika ka enga juramukuani kurhandirakuempka.
Eskajtsïni p'ímutantapiringa juchantsïni engachi juramukuani kurhajchani jápka, ka Diósï isïjtsïni uájpaerakorhentasïndi.
Iásï engajtsï chájtu uájpentakia, Diósï Uájpaeri Espiritunijtsïni juchari mintsitaecharhu axachesti; ka inde Espiritu jimbochi “¡Abba! ¡Táti!” arhisïngachi.
Iásï k'óruri nóteru jantspiriskia, iásï k'óruri Diósï uájpaeskia, ka jimbokari ima uájpaeka, t'újturi míndamenhaxaka imani enga Diósï aiatspeka.
K'óru urheta engajtsï Diósïni nótki mítempka, diósï eratakataechantsï jantspekuaxapka.
Ka iásï éngajtsï Diósïni mítekia, o sánderu sési arhiparini engaksïni Diósï chanksïni mítekia, no úsïnga jánhaskani, ¿andijtsïsï ménderu parhakpeni anapu ambeni jantspekuntani uekani jaki, enga nósani uinhapeka ka no marhuani?
Chájtsï méni sóntku ka mámaru jarhati judiuechaeri k'uinchekua eroantaani jarhasïnga.
Jíksïni chéjkuxaka enajki ísku tsïnchia ka nómbema marhuani engaksïni xáni arhistachika!
Jerachicha, kómarhixakaksïni eskajtsï jíni járhantaaka, ísï éskani ji na cheni jáxentapka. Nojtsïni no sesi kámaska,
míani jakachkajtsï engani urhetku ioni cha jinguni pakarapka, jimbokani uinhamenduni p'amenchaspka, ka jimajkanksïni ambakiti aiangperakuani aianguspka.
Ka jucheti p'amenchakua jimbojtsï ambakiti ma ts'éjkukua nitamanchaspka, no ménijtsïni ikichaspka níjtsïni jurarkuni: Diósïri ánhjilini jamberijtsïni kámaspka, o ísï eskani jímenduni Jesukristueni.
¿Chári jarhojpenhchakia andi? Jichkaksïni exekorheska eskajtsïni eskuechani jamberi íntsaapiringa nónajtsïni ambakerantani.
¿Andi ikiachexakijtsïnia, xáni jimbojku jimbokaksïni imani ambe aianguska enga ísïka?
Ima engaksïni pakuekanhchani jaka, nósesi jimboksïnisï pakuekani jati. Eskajtsïni jarhareaka, eskajtsï cha imaecha jinguniuaka.
Sésisti méntkisï jarhojpenhchani, enga sési jimboejka; cha méntkisï ísï jáma je, no jiajkantku éngajtsïni exeni jarhajka.
Juchiti úatsïticha, chánksïni jimbo ménderuni kánekua p'amearantaxaka, isï eska uarhiiti ma enga charhakuni kangorhekuekani jarhajka, engajtsï jamberi chári irekuarhu Krístuni sési kurhanguaka.
Uékapiringa cha jinguni jarhani ka nóksïni xánku ísï arhini, jimbokani nóteruni jánhaskasïnga nénateruksïni arhini.
Arhijtsïni cha engajtsï juramukuani uéjka kurhajchani, ¿Andi kurhanguskijtsïa ambe enga arhijka juramukua?
Jimbochka karakatarhu arhisïnga eska Abraami tsímani uájpaechani kóndenhaaspka: ma jantspiri Agari jinguni, ka máteru témba Sara jinguni.
Jantspiri uájpa, k'uiripueri eratsekua jimboespti; témba uájpani k'óru Diósï aiatspespti.
Ka indeni uarhiiticha jinguni terukuntasïndi eskaksï tsimani aiatsperakuecha jarhaska. Maechakua juramukua Sinai juata anapu jinguni terukuntasïndi,
Agarijtu Sinai juata jinguni terukuntasïndi enga Arabia jaka, ka iásï Jerusaleni jinguni terukuntasïndi jantspiriini, jimbokaksï jima anapuecha juramukuani jantspekuxaka.
Auandarhu anapu Jerusaleni k'óru no jantspiristi, ka juchachi jima anapueska.
Nóchka ísï karakata jarhaski andi: “T'u engari no újka sapi kángorhiani, tsípentsï. T'u engari nómeni p'ikuarheraka na engeka ma sapini kángorheni, jiuakorhe xáni tsípini. Jimbokari sánderu sapichani kóndenhauaka, t'u engari mirikurhikata japka, eska ima enga uámbani jatsikurhika.”
Ka iásï cha erachicha májkueniskajtsï eska Isaki: Jimbokajtsï Diósïri aiatsperakua uájpaeska.
Najkiruka imani jurhiatikuaechani k'uiripueri eratsekua jimbo kangorhekata, imani énga Espiritueri uinhapikua jimbo andajpenupka, na atani kámempka. Iásïjtu májkueni úkorhexati.
Nájkiruka karakata arhijka: “Jantspirini uájpa jinguni chúntsï, jimboka no úaka jantspiri uájpa p'irani enga témba uájpa míndanhaka.”
Jimbochkachisï erachicha, jucha no jantspiri uájpaeka juchachi Sara uájpaeska.



Jimajkani ¡Anhaxurhikorhechka je! Ásteru jantspentsï: iásï éngajtsïni Krístu p'ijpantaka nóteruchi jantspiriskia.
Sésijtsïni kurhajcha je. Ji Páblu arhixakaksïni, ekajtsï ts'iuekuarhu pasïri p'ikujtsïkumenhaska Krístuksïni nóchkamendu marhoachiaka.
Ménderuni imani arhiaxaka xasï minda jukariichani, eskaksï juramukuani iámu ambe jimbo kurhajchaaka.
Cha engajtsï juramukua jimbo kaxumbentskuekani jaka, Krístuntsï jarharentaska ka Diósïri kondejperakuanijtsï jurajkuska.
Juchachkachi Espiritu jimbo mintsikasïnga eska jakajkukua jimbo Diósïjtsïni kaxumberantaaka.
Jimboka Krístu Jesusini jakajkuparini, nómbe mésti minda ts'iuekuarhu jukani, o no jukani, jakajkukuachka jimajkanisï xarharhti enga uekperanhajka.
¡Sésijtsï jakajkuxapkia! ¿Néksïni ujtsïkuntasti engajtsï ambakiti aiangperakuani nóteru jakajkujkia?
Inde no Diósïristi, imaksïnisï kondentati jakajkuni.
¿Andi nójtsï miteski eska “Sáni xarhiperakua iámu tsïrerini k'urantasïnga”?
Ji Tátini k'óruni mintsikaxaka éskajtsï cha sesi kurhangutini jauaka, ikimenhaati néuejki éngaksïni ísï újtsïkuni jaka.
Jerachicha, eka jíjtuni útasï uandantapiringa éska uétarhisïnga ts'iuekuani pasïri p'ikujtsïkuni, judiuechajtsïni nóteru atani kamapirindi, ka nójtuksï ikiapirindi Diósï-újchakurakateri cháparhatakuani kurhaarini.
¡Ima éngaksïni ujtsïkuntani jaka, méntkuksï kachupchukorhepirindia!
Jerachicha ásïchka indeni sésekua jimbo néna uéjkinini jama je, jimbokajtsï cha no jatspetspeni uandajpanhaska, uekperakua jimbojtsïsï jarhuatperaaka.
Jimboka iámendu juramukua ariskusï arhikuekajka: “Xénhcha máteruni eskari t'u na xénhchakorhejka.”
Ekachkajtsï chájku uénaska uarhiperani ka arhinhchperani, k'amajperaakajtsï.
Kurhaajtsïni je: Espiritu jinguni ireka je, ka méntkuksïni no tsitiraati k'uiripueri nósesi jásï eratsekua,
jimboka k'uiripueri nósesi jásï eratsekua no Espiritueriska ka Espiritueri ambe no k'uiripueri eratsekuesti; Jimbokaksï no pájperasïnga ka nóksïni jurajkuati úni ambengajtsï únhchaaka.
Ekaksïni Espiritu k'óru urhechepaska, nójtsï juramukuani jantspekuaka.
Ambantku xarharasïndi k'uiripueri nósesi jásï eratsekuecha: ísku jandikua, kuesetsïkua, uíchueni jángua,
eratakataechani diosïraani, sïkuajperakua ambe, arhirperakua, uarhiperakua, jáarhatsperakua, kurhunhperakua, uandandirakua, támisï janhastperakua,
ipuperakua, kauikua, tsïchentani k'uincheni; ka uánekua ísï járhati ambeteru. Kurhaachkajtsïni je arhispkaksïnia éskaksï ísï ambe úriicha, Diósïri irechaekuani nóksï mindamenhasïndi.
Espiritu k'óru xénhchperpentasïndi ka tsíperpentani ka sési pájperpentani ka tekaatpentasïndi ka sesi uandajperpentasïndi ka p'amojkutarpentasïndi ka jakajkutarpentasïndi,
ka kétsekua uératarpesïndi ka p'inhpesïndi. Indeni ambe jimbo nóma juramukua xukajpesïndi.
Ka ne engaksï Krístuerikia, k'uiripueri nósesi jásï únhchakuani ka eratsekuani cháparhatatixatiksïaa ka nóteruksï ísï jámasïndia
Ekaksï Espiritu jingoni irekaska, Jurajkuchkajtsïni Espiritu orhechipani.
Ju je no k'eramakurhini, ju je no ch'urhurhperani, ju je no ipurhperani.



Jerachicha eka nema no úka p'ingukorheni ka k'amanharhintania, cha éngajtsï kaxumbitika jarhoata je kaxumbentani, miákorheparini nandikajtsï chájtu no uáka p'ingukorheni
Jarhoatpera je engajtsï nósesi úkorhenchani jauaka, ka Diósï-míndakataeri juramukuanijtsï marhoakuni jauaka.
Ekachka nema nómbe míaparini k'éramakorhejka ka no jarhojpeni, tandosï úkorhexati.
Jimajkani mándani chári úkuechani xekurhia je, ka jimajkantsïsï k'éramakorheaka no jima enga janhaaka;
jimboka táchani jangorhekunhaaka.
Ne enga ambakiti aiangperakuani p'ikaia, iámendu jatsikorhekua ambe imaeri jorhentpiri jingoni marhoatae.
Ásï tandonhaskurhi je, Diósïni no nema úsïndi únharhitani. Ambe enga eratseparini júkskanhaaka, imasï andakorhenhaati.
Eka nema k'uiripueri nósesi jásï eratsikuani júkskaka, uarhikua ambejkusï andakorheati. Ka ne énga Espiritu Santuni mintsikaparini júkskaaka, Espirituni jimbo méntkisï sési irekaati.
Juchka je no kuatantani sési ambe úni; Jimbokaksï ma jurhiani sési ambe andakurhiaka, ekaksï méntkisï sési ambe úska.
Jimajkanchka na engaksï xáni uáka ju je iáminduecha sési jarhojperani, ka erachi jakajkutichani sánderu.
Iasïksïni uinhajtsïtachexaka karacheni jucheti jajki jimbo, ¡sési exe je!
Indecha éngaksï k'uiripu jingoni sési pakarakuekani jaka, indeksïnisï mínda jatsikukuekani jati, jimbokaksï Diósï-míndakataeri cháparhatakuaeri aiangperakua jimbo, no uéksïnga atanhani kánhani.
Nochkaksï mínda jukarichajtu jamberi no úsïndi juramukuani kurhandirakuni andi. Jiniksïni chánksïni uékani mínda jatsikuni, ka tátsikuaksï cha jimbo k'éramakorheni jarhani.
Jí k'óruni nómbe ma jimbo k'éramakorhesïnga, juchari Acha Jesukristueri cháparhatakua jimbojkusïni k'eramakorhejka; jimboka imarini k'uiripueri nósesi jásï eratsikuani kénditacheska ka nósesi jásï eratsikuani jurhajkutixakaia.
Jimboka no marhoasïnga mínda jukani o no jukani, jimbanhenhantanisï uetarhejti,
Ka ne engaksï isï sési úparini irekaaka, sési pájperaakajtsï ka iámenduechajtsï Diósï uájpaecha jinguni kóndenhantaaka.
Iásï ueratini ásterujtsïni méntku ajchatani ja je; jimbokani Jesusiini xarhixarhirhekorhetixaka.
Jerachicha, juchari Acha Jesukristuksïni újchakurae ka Diósï-míndakata chári mintsitarhu jaue. Isï úkuarhie.



Páblu, Krístu Jesusiri uandakua pári, jimboka Diósï ísï uékaska, karakuaxati Éfesu anapuechani engaksï Krístu Jesusini jimbo kaxumbentakia ka imanksï jakajkuni jarhani.
Eskaksïni Diósï juchari Táte ka Acha Jesukristu kóndentaaka ka sési jakuaksïni íntskuni.
Diósï, juchari Acha Jesukristueri Tátjemba k'éri ambe arhinhe, engajtsïni iámendu sési járhati újchakurakuechani Krístuni jimbo auandarhu uératini juácheaka;
jimbokajtsïni Diósï jimajkantki Krístu jimbo erakuska enga parhakpeni nótki kueraanhempka, eskachi imani jimbo Diósïripiringa ka pímbinharhanchi. Ka jimbokajtsïni xénhchaska;
erakutixaptijtsïnia eskachi Jesukristuni jimbo, Diósï uájpentaaka jimboka ima ísï tsípentaska,
ka eskachi ísï, Diósïri kóntperatani k'érikuarhu péraaka, engajtsïni Uájpa jimbo kóndentaka enga ima xáni xénhchajka.
Juchachi Krístueri iurhiri jimbo euajpenhantaska ka k'amanharhintskuechanchi púamenhantaaska. Diósï xáni engajtsïni kóndejka,
engajtsïni mímixekua ka eratsekua jinguni xáni kánekua kóndeka.
Diósïjtsïni aianguntasti ambe enga eratsetini jápka enga no káni mítekorhepka, eska ima Krístuni jimbo, námendu tsípentatini jápka
jiájkani úni enga jurhiatekua niárapiringa: eska Krístu juramukuaka iámendu ambeni enga xáni auandarhu ka parhakpeni jaka.
Krístuni jimbochi jucha p'iuaka ambe engachi míndamenhatini jaka; Diósï, enga újka néna enga ima tsípentajka eraantatixaptijtsïnia,
eskachi jucha judiuecha, engachi Krístuni uénaka mintsikani, eska jucha jimbo imeri k'érikua k'éri ambe arhinhaaka.
Chájtujtsï imani uandakuani kurharini enga ísïka, ka ambakiti aiangperakuani kurharini enga chári p'ímutantskueka, ka Krístuni jakajkutini, ka Espiritu Sántu enga aiatspekata jápkia, imani jimbojtsï chájtu míngorhenhatixakaia,
ka inde Espiritu arhikuekasïndi eskajtsï intsïnhaaka ambe engajtsï míndanhaka, ka Diósïri aiatsperakua jiájkani janoati engachi jucha euajpenhantaaka ka ísï jámanchi imeri k'érikuani k'éri ambe arhiaka.
Ísï jimbosïni jíjtuni mítetini, na engajtsï cha Acha Jesusini mintsikani jáka, ka na engajtsï iámendu Diósïrichani jarhuatajka,
no kuatantka chánksïni jimbo diósïmaiamukua arhijpentani míaparinksïni engani uandamukorheni jarhajka.
Eska Diósï, Táte k'éri, juchari Acha Jesukristueri Tátjemba, Espiritu mímixekuerinksïni ka sési jánhastperakueriksïni íntskuaka engajtsï jimbo úaka imani k'amak'amasï sési míteni;
eskaksïni Diósï mintsita mítacheaka ka úntsï jánhaskani Diósïksïni ambesï úrani ióarhintsï; na enga xáni ambakeka ima k'érikua enga Diósï imerichani íntsajka.
Ka na enga xáni k'éka imeri uinhapekua engajtsïni juchantsïni jakajkutichani íntskuka, xáni k'éri imeri uinhapekua,
enga Krístuni jimbo xarhataka enga tsítantaka ka auandarhu jurhijkandani uaxastani.
Ka iámendu járhati juramukuecha jinguni ka iámendu ambe jimbo sánderu juramukua ka jarhamekua ka uinhapekua íntskusti iásï ka méntkisï.
Ka Krístuni iámendu ambe jatandutarantasti, ka jakajkuticheri tángorhekua jinguni, Krístuni éjpueni pérasti enga iámendu ambeni juramukujka,
ka tángorhekua ísïsti eska Krístueri anhanhatakua, enga iámendu ambe séserajka.



Ka chánksïni engajtsï chári no kurhandirakua jimbo ka chári k'amanharhintskua jimbo uarhirini jápka,
jiájkani engajtsï ísï irekani jápka eska parhakpeni na nósesi jánhka, nóambakiti enga nóambarhati espirituechani juramukuajka engaksï tarhiatarhu ísï jámka; imaksïni juramuchesïrempti, ima espiritu enga no kurhandirechani juramukuani jáka.
Juchajtuchi iámenduecha májkueni irekaxapka, nósesi ambejku tsitiparini ka nósesi ambe eratseparini, ka Diósïjtsïni juchantsïntu jatsipirindi ikimeni.
K'óru Diósï enga xáni tekaatspentajka, ka xáni engajtsïni xénhchajka,
engachi jucha ísï juchari no kurhandirakua jimbo uarhirini jápka, Krístu jinguntsïni tsítantasti, ka chájtsï p'ímutanhantaska Diósïri kóntperakata jimbo,
Diósïjtsïni Krístu jinguni tsítantasti ka Krístu jinguntsïni auandarhu uaxastasti,
ka Diósï, ísï méntkisï xarhataati na enga xáni kánekua kóntpejka, na engajtsïni juchantsïni Krístu Jesusi jimbo xáni kóndentaka.
Cháchkajtsï Diósïri kóntperakuani jakajkutini p'ímutantskorheska; chájtsï no jandiojku jatini p'ímutantskorheska, jinisï Diósïri kóntperata méti;
ka nójtu chári jángua jimboesti, ísï jimbo ásïchka nema k'éramakorheni jaue.
Acha Kuerajpirijtsïni kueraasti ka Krístu Jesusi jimbojtsïni sési jájkusti, eskachi sési jámaaka eskamendu Diósï na eratsetini jápka eskachi jámapiringa.
Ísï jimbochka, míantsï je eskajtsï cha no judio andajpenuska, ka eskaksïni judiuecha arhiparhatani jarhasïrempka eskajtsï cha no sïkuiri p'ikujtsïkumenhaska.
Chájtsï Krístuni kánekua jarharetixapka, ka iauani jarhaspti eskajtsï Israeli anapuepiringa, ka aiatsperakatantsï no míndamenhatixapka, ka nójtsï mintsikaxapka ka Diósïntsï parhakpeni no kángorhesïrempka.
Iásï cha engajtsï Krístuni kánekua jarharetini jápka, Krístueri iurhiri jimbojtsï cha Diósïni andarheraxakaia.
Jimboka juchari sési jakua Krístueska: enga tsimani iretechani májku úntaka, k'amajkusti ikiatsperata ambe enga arhukpempka.
Krístu imeri k'uiripekua jimbo k'amajkuasti ambe enga xáni juramukua úrpempka ka uinhamarhetspeni, ka ima tsimani iretechani sési pájperakua jimbo májku úantaasti,
ka enga krúsirhu cháparhatanhaka, tsimani iretechani Diósï jingunirantaasti ka májku anhanhatakua úntasti ka arhirperatani k'amajkusti.
Ima jurhasti sési pájperakua ambeksïni aianguntani chánksïni engajtsï Diósïni kánekua jarharetini jápka, ka imechani engaksï no iauani jakupka.
Jimbokachka Krístuni jimbo iámenduechachi úsïnga májku Espirituni jimbo Táteni andarherani.
Ísï jimbochka chájtsï nóteru uérakua anapueskia, iásïjtsï Diósïri ireta jingunintaskia, ka engajtsï Diósï uájpentakia márkujtsï irentaskia.
Chájtsï imeri k'umanchekueska engaksï Jesusiri uandakua páricha ka Diósïri uandaricha pítsekueka, ka Krístu k'éri pítsekuesti enga k'umanchekuani p'ínguni jaka.
Ka Krístu jimbosï k'umanchekua sési uinhapekorhejti, ka imani jimbosï uinhapejti ka k'éni enga Acheri pímpinhasï k'umanchekua úntajka.
Chájtu engajtsï Krístu jingunintaka, ima k'umanchekuentaxakajtsï nani enga Diósï irekaka imeri Espirituni jimbo.



Ísï jimbosïni ji Páblu, Krístuni jimbo ónhakata jaka chári sési jimbo engajtsï no judioueka.
Chájtsï mítetini jáka ambe engarini Diósï míndaka imeri kóntperatakata jimbo chánksïni aianguni:
Diósïrini jánhastasti ka aianguntastirini ambe enga imajku mítepka, ísï eskaksïni íri ambe urhetku na karachepka.
Engajtsï arhintaaka úakajtsï kurhanguni ambe engani ji jánhaskani jaka Krístueri ambe enga no uánekua mítenhapka;
ima ambe iásï Espiritu uandakua párichani ka Diósïri uandaricha jánhastaastia.
Eskajtsï chájtu no judiuecha p'iuaka ambe engaksï judiuecha míndamenhatini jaka, eskajtsï Krístuni jimbo májkuentaska, ka eskajtsï márku p'iuaka ambe enga míndanhatini jaka ambakiti aiangperakuani jimbo,
imani engani ji uandantani jámani jáka. Jimbokarini Diósï imeri kóntperatani míndaska uandantani jámani, jimbokarini ima uinhaperasïnga.
Ji míndanhaska indeni kóntperakuani no judiuechani aianguantaani engani imeri erakukatecha jinguni sánderu nómbe méka, Krístueri xáni ambarhati kóntperakuechani.
Ka k'amak'amasï jánhastpeni na enga úkorheka ima ambe enga méntkisï Diósïjku mítetini jápka enga iámendu ambe kueraaka,
eska iásï jakajkutichani jimbo, ánjelicha ka nóambakiticha ka ima engaksï auandarhu juramujka míteauaka Diósïri mímixekuechani,
ísï eska Diósï uénakuarhutki juchari Acha Krístu Jesusini jimbo námendu eratseni jápka úni.
Engachi jucha Krístuni mintsikaaka, Krístujtsïni uinhaperantasïndi eskachi úaka Diósïni mintsikaparini andarherani.
Ísï jimboksïnisï ji kómarhini jaka eskajtsï no p'ikuarheraaka iásï engani ji chánksïni jimbo xáni nósesi nitamakorheni jaka, jinijtsïsï tsípeaka.
Íni jimbosïni ji Táteni tinguixurhikujka,
enga iámendu auandarhu anapuechani ka echerirhu anapuechani kueraaka ka jakangurhitaani.
Eskaksïni imeri xáni k'éri kóntperakua jimbo, Espirituni jimbo mintsitechani uinhaperacheantauaka,
ka Krístuntsï sésimendu mintsikani jarhani, ka imeri xénhchperakuantsï chári irekuarhu sési marhuatani jarhani.
Ísïjtsï úaka jánhaskani iámendu Diósïricha jinguni na enga xáni káneka ka nani enga jamberi niárajka, ka enga xáni k'éka, ka nani enga jamberi Krístueri xénhchperakua niáratspejka;
eskajtsï Krístueri xénhchperakuani míteaka enga iámendu jurhenguechani uanokuajka, ka eskajtsï iámendu Diósïri kóntperatechani p'iuauaka.
Diósï k'éri ambe arhinhe, enga juramujka ka enga jucha jinguni xarharajka, enga jukari jamberijtsïni íntskujka engachi eranhaskajka kurhakuni.
¡Iásï ka méntkisï anapuecha engachi Krístu Jesusini jakajkujka, Diósïnksï k'éri ambe arhi méntkisï! Ka ísïsti.



Ji engani Acha jimbosï ónhakata jaka, kómarhixakachkaksïni eskajtsï ísï irekorheaka eskaksïni Diósï na uandajpaka:
kétsekua uératspe je, ka sési uandajpe je, ka tekaantspentsï je, ka xénhchperaparini jarhoatpera je,
ka jángorhentsï je Espiritu jinguni májku k'éri jarhani, ka ísï jámantsï úaka sési arhijperani jarhani.
Májkusï anhanhatakua jati, ka Espiritu májkuesti, ka Dióksïksïni májku p'ímutantskuanisï ióarhiti eskajtsï mintsikani jauaka.
Májkusï Acheti, ka jakajkukua májkuesti, ka májkuesti itsï atajtsïkua;
májkusï Diósïti enga iámenduecheri Táteka: enga iámenduechani juramukuajka ka iámenduecha jinguni jarhasti.
Krístujtsïni táchani kóndesïndi eskachi úaka mámaru jásï ambe marhuatspeni.
Jimbosï karakatarhu arhijti: “Jiájkani enga karhanchepka uánekua ónhakatechani pájtaaspti, ka k'uiripuni ambakiti ambe kóndesti.”
¿Ka ambesï arhikuekajki enga arhijka “karhanchentasti”? Jinisï arhikuekani jati eska urheta kénhespka.
Ima enga kénheka, imesti enga sánderu iótakuarhu karhancheka iámumendu ambe séserani.
Krístuchkasï máru uandakua pári kóntpeati ka Diósïri uandarichani ka imechani engaksï ambakiti aiangperakuani uandantani jámapiringa, ka engaksï jakajkutichani eranguauaka, ka jurhentpirichani.
Íni ambe kóntpesti eska Diósïri ireta jinguntku jauaka marhuani ka Krístueri anhanhatakuani uinhaperantani,
eskachi iámenduecha májkueni jakajkuni jauaka, ka jiájkani engachi Diósï Uájpani míteaka míakua jukaaka, ísï eska Krístu na míakua jukarika.
Nóteruchi sapini jámaakia, engaksï ambe uéjki jurhentperakua jimbo móptakumenhajka ka engaksï tandojchaaparini nósesi ambe úrajka.
Chájtsï jinisï sánderu ísï jámaaka eska néka xénhchperaparini irekani, ka sánhani arhintsï sánderu kaxumbeni jarhani. Krístu jakajkutichani jinguni éjpueni jarhasti ka jakajkutichaksï anhanhatakueni,
ka anhanhatakua, kutukuecha jinguni májku k'éristi. Mándani ambe marhuasïndi ka ísï anhanhatakua, xénhchperakua jimbo k'éni ka uinhapeni jarhasïndi.
Sési jimboksïni Acha jimbo arhixaka, eskajtsï nóretu ísï irekaakia eskaksï no jakajkuticha engaksï no eratseparini irekorhejka,
imecheri kurhangutskua pájpakandu jarhasti jimbokaksï tsípekuani iauani jakuska enga Diósï íntspejka, jimbokaksï no p'ikuarhenhesïnga.
Nóteruksï k'uratsekua jukasïndia, ka úmarhestiksïa xáni ísku jándi úkorheni, ka nóteru úni p'íngukorheni iámendu nósesi ambe niátani.
K'órujtsï cha Krístueri ambe no indeni ambesï jurhendanhaka,
chájtsï sési jimbo, Krístueri ambe aiangunhantaska ka jurhengorheskajtsï irekani eska Jesusini na uéjka.
Nóteru májkueni jámani eskajtsï na jámani jarhempka, jurajkuni urhetku anapu irekuani enga nósesi ambe tsitimpka.
Chájtsï Espiritu jimbo jurhendanhaska ménderueni eratseni ka ménderueni p'ikuarhenheni,
ka jimbanhentantsï ísï eska Diósï na k'uerajpejka, ka kaxumbeni ka pímbinhaxentani ísï eska Diósï na uéjka.
Ísï jimbo, ásteru chkuándiratspe je, méntkisï jurhimbitku uanda je, nóchkachi iámenduecha márkueski andi.
Ekajtsï ikiauaka, ásï jáma je k'amanharhintani; ásï chúskuta je ikiani,
ásï jurajkutakorhe je eskaksïni nóambakiti terunguntaaka.
Ásteru sïpe ima enga sïpajkurheka, ánchekorhechka sési ambe úparini, eska jatsikorheaka ambe enga no jatsikorherichani intsïmpeauaka.
Ásï ísku ambe uémuskorhe je, sánderu sáni imani ambe uanda je enga jarhuatauaka ka marhuakuani imani engaksï kurhauaka.
Ásï Diósïri Espiritu Sántuni kómu p'ikuasta je, jimboka ima, ima míndeska engajtsï jimbo mítenhantaaka jiájkani engajtsï p'íjpanhantaaka.
Ásteru kurhuri jásku jáma je, ásteru uinhache je, ka ásteru nemani arhimarhe je o útakuni, ásteru nósesi ambe u je.
Sánderu sáni kaxumbe je, ka púantsperantsï je ísï eskaksïni Diósï Krístuni jimbo na púachentaka.



Ísï jimbo Diósïni jáma je, eskaksï uájpa xénhchakatecha,
ka xénhchpera je ísï eskaksïni Krístu na xénhchajka ka chánksïni jimbo tsípekua íntspesti, ima ísïsti eska Diósïri sési jásï p'untsumekua kéjtsïtakata.
Eskajtsï na jimbo Diósïrikia; méntku ásï jamberi uanda je ísku jánhchakua ambe, iámendu nósesi jásï ambe o ambe kánhchakua ambe.
Ka ásï jáma je ísku ambe ma uandani ch'anach'anameparini, ísku ambe uémuskorheni enga nósesi jaka, jinijtsïsï sánderu sáni diósïmaiamukua arhijpentaaka.
Ka méntku mítetini ja je eska nónema p'iuaka Krístueri ka Diósïri irechekuani enga ísku jándiuaka o no kaxumbeni, o ima enga jatsikorhenhchakuani ambe k'éri exejka, jimboka ima máteru ambeni k'éri úni jarhasïnga.
Eskaksïni nónema ísku ambe ma arhiparini tandosï úntaaka, jimboka Diósï no kurhandirechani ikiakuasïnga.
Ásï jáma je imecha jinguni kúngorheni.
Jimbokajtsï cha urhetku pájpakandu irekaxapka, ka iásïjtsï Achani jimbo t'íntskuarhu irekaxakaia. Ísï jimbo t'íntskua uájpeni ireka je;
jimboka t'íntskua kaxumberpesïnga ka úrpeni eska Diósï na uéjka ka ísï jámani eska néka.
Exe je ambesï Acha jaiapanhentajki.
Chájtu ásï imani ambe u je enga no marhuajka eskaksï ima engaksï pájpakandu jaka, sánderu sáni xarhatakua je ambeksïsï nósesi úni jaki.
Nóchka k'uratsekorhesti uandani jamberi andi ambe engaksï sïpatekuarhu újka;
k'óru iámendu ambe enga t'íntskua t'íntskakuajka, ambantkuksï xarharasïndia.
Jimboka iámendu ambe enga mítekorhejka t'íntskuesïndi. Jimbosï uandanhajti: “Tsínharhi t'u engari k'uíni jaka, ka uarhirichani jurajkua ka tsíntsï ka Krístukini t'íntskaracheati.”
Ísï jimbo, exekorhe je néna engajtsï irekajka; ásï no míakua jukarini irekorhe je, sánderu sáni míakua jukarini ireka jeia.
Sési marhuataa je jurhiatechani, jimboka iásï kánekua nósesi jándekorheska.
Ísï jimbo ásï no míakua jukarini jáma je, jinijtsïsï jánhaskaaka Acha ambesï uéjki.
Ásï kaui je, jimboka inde tsîtpiriska; sánderu sáni jinijtsïsï Espiritu Sántuni uinirhikorheaka:
iámendu jakajkuticheri pirekuechani ka k'éri ambe arhikuechani pireaparini jáma je. Ka sésimendu andanhentsï je Achani pirekuni ka kústakuni,
ka méntku iámendu ambe jimbo Diósï Táteni, Acha Jesukristuni jimbo diósïmaiamu arhi je.
Krístuni janhanharhini, máteruechani janhanharhia je.
Uarhiti acheti jémbeni sésimendu janhanharhi ísï eskaksï Achani na janhanharhijka.
Jimboka acheti uarhiti jémbani urhejtsïkusïnga, ísï eska Krístu jakajkuticheri tángorhekuani na éjpueni jakuaka urhejtsïkuani, ka jakajkutichaksï anhanhatakueni jarhasti, ka Krístu jakajkuticheri p'ímutantspiristi.
Ísï eskaksï jakajkuticha Krístuni na janhanharhijka, uarhitichajtu iámendu ambe jimbo uámbani janhanharhi.
Tatecha, uarhitichani xénhchakorhea je, ísï eska Krístu jakajkuticheri tángorhekuani na xénhchaka ka imechani jimbo tsípekua jamberi íntspesti.
Íni ambe ísï ústi imerirakorheni ka imeri uandakua jimbo pímpinhajkuantasti,
ka sési mereari xarhatakorhentani; eska no nósesi eraakorheaka o uachoni ambe o xásï ambe, sánderu sáni eska pímbinhaxeaka ka sésimendu jáxeni.
Tatechaksï uarhitichani ísïsï jatsiti xénhchaani, eskaksï jándiojku na xénhchakorhejka. Ima enga uarhiti jémbani xénhchajka, imasï xénhchakorheni jati.
Jimboka nómeni nema jandiojku jatini ikimchakorheska; jinisï jamberi sési t'irejti ka kánekua xénhchakorheni, ísï eska Krístu jakajkuticheri tángorhekuani na xéani jarhajka,
jimbokachi juchajtu Krístueri anhanhatakueska.
Ísï jimbosï ts'iuerati tátjembani ka amambani jurajkuati ka tembuchaati ka uarhiti jémba jingunksï májkuentaati.
I ambe enga no uánekua mítenhapka kánekua k'éri ambesti: Krístueri ka jakajkuticheri tángorhekueri ambesïni uandani jaka.
Ka cha sánderu sáni uarhitini xénhchakorhe je, eskajtsï cha na xénhchakorhejka; ka uarhiti uámbani janhanharhi.



Uátsïticha, Achani jimbo chári tátechani kurhajchaa je; jimboka i ambe sésiska.
“Janhanharhi táteni ka nándeni,” inde juramukua urhetisti enga ma ambe aiatspeni jaka:
“Ísïri úaka parhakpeni sési irekani ka ióniri irekani.”
Tátecha, chári sapichani ásï ikiataa je, sánderu sáni jurhendakorhea je ka Acheri ambe aiangua je.
Jántspiricha, imani engajtsï parhakpeni ánchekorhekuajka méntkisï kurhajchaa je, ka sési p'ikuarhenheparini ísï eskajtsï Krístuni na kurhajchajka,
ka no jiájkantku engajtsï exeni janhaaka, sési pakaratspeni uékani, sánderu sáni ísï jáma je eskaksï Krístueri jántspiricha engaksï mintsita jinguni újka ambe enga Diósï uéjka;
únhchaparini, ísï eska ima enga Achani marhuakuni jámka, ka no ísï eska ambe marhuatspeni jámani.
Mítetini ja je eska mándani arhini náuejki jántspirini o no jántspirini, Acha maiamuantauaka ambe engaksï sési ambe úaka.
Ánchetpiricha, chári jántspirichani májkueni kaa je, ásteru chéraaparini kaa je; mia je eska chári ka indecheri Acha, auandarhu jarhaska, ka eska ima iámenduechani májkueni exeasïnga.
Ka iásï Achani jimbo ka imeri xáni k'éri uinhapekua jimbo uinhapekorhe je.
Ka Diósïri uarhiperatarakuani jukantsï je, engajtsï nóambakitiri tandojchperakuani kuájpetarakorheaka.
Jimboka juchari uarhipekua no k'uiripuni jinguniska, jinisï juramuticha ka uinhapekuecha jinguniti, ima nósesi járhaticha jinguni engaksï íni parhakpeni juramujka, espiritu nósesi járhaticha engaksï tarhiatarhu jámka.
Ísï jimbo Diósïri uarhipetarakuechani p'íkua je, engajtsïni jiájkani enga nósesi jánhaskorheaka kuájpetarakorheaka, ka engajtsï iámendu ambeni andaakia, útasïjtsï sési anhaxurhitini jauaka.
¡Sési anhaxurhikorhetini ja je!; ka jóngorhekua sési juángorhentatini ja je eska jurhimbekua néka, ka ambe tánhentsï je, ka ambe enga Diósï uéjka imani tatsunhe je.
Ka ambakiti aiangperakua sési pájperakuerini jimbo kuarhachichani sési jukantsï je,
ka jakajkukuani kuájchatarakorhe je, eska ch'urhurhpetarakuechani enga Nóambakiti étskutini k'uanirajka pátauaka.
Úra je inchajtsïntskua tiámuerini enga p'ímutantskueka, ka k'éri akuarhpetarakua Espirituerini enga Diósïri uandakueka;
ka méntku uandamukorheni ja je ka kómarhijpe je, ásï kuatantsï je Espiritu jimbo uandamukukorheni, ka iámendu Diósïrichani kómarhijpekua je.
Ka jíndentujtsïni kómarhijpeche je, enga ji uandakuekani jámaaka, eskani uandakua intsïnhaaka, ka eskani úaka ts'iueparini ambakiti aiangperakueri ambe aiangpentani enga no uánekua mítenhapka:
imani engani ji uandantani jámani jaka, engani jimbo jótakata jaka, eskani ji nósani chéparini úaka indeni ambe uandantani eska na uétarheni jaka.
Tikiku juchari erachi xáni xénhchakatanksïni axachexaka, ima Achani no jurajkuntasti marhuakuni, indeksïni iámendu ambe aianguati eskajtsï míteaka néna engani nitamakorheni jaka ka ambe enga ambe xáni jaka.
Indenksïni axachexaka jimbokani uékasïnga eskajtsï juchari ambe míteaka ka eskaksïni inde sési uinhaperantaaka.
Erachicha eskajtsï Diósï Táteni ka Acha Jesukristuni mintsikatini sési pájperaaka ka xénhchperantsï.
Újchakuranheksï iámendu ima engaksï juchari Acha Jesukristuni méntkisï mintsita jinguni xénhchajka.



Ji Pablu ka Timoteu, engachi Jesukristueri jántspirika, Filipusï anapu Jesukristueri jakajkutichanichi karakuaxaka, chánksïni ka ístu chari urhejtsïkurhichani ka tangorhekuarhu anapu jarhojpirichani.
Juchari Diósï Táteri ka Acha Jesukristueri kóntperata ka sési pajperakua cha jingoni jaue.
Ji chánksïni jimbo Diósïni méntkisï diosmeiamukua arhini jarhasïnga,
ka engani uandamukukorheni jarhajka, tsípekua jingunksïni komarhijpechesïnga,
jimbokajtsï uénakuarhutki sési jakajkuska ka iásï jamberijtsï sési jarhaskia;
Diósïni~k'amak'asï mintsikaxaka, eskaksïni na uénakia sési ambe kondeni, eskaksïni sánderu ambe kondentani jauaka eka jamberi tata Jesukristu júnkuaaka.
Ji sési jimbochkasï~chaksïni jimbo ísï sési p'ikuarhenhejka, jimbokaksïni mintsitarhu kámasïnga ka jamberijtsï chájtu p'ikuarherasïnga ambe engarini Diósï kondejka, ka nauejki engani ónhakata jaka ka enga uétarhiaka ambakiti aiangperatani uandantani, juramutichani japarini uandantasïnga.
Diósï mítesti na engaksïni xáni xénchajka, ísï eskarini Jesukristu jíndeni na xáni xénhchajka.
Ka komarhijpechexakaksïni eska chári xénchperata sánderu ka sánderu kánepani jauaka ka eskajtsï sánderu jánhaskapani jauaka,
ka jurhenantsï erakuni ambeski sési irekani ka sési jámani. Ka sésijtsï anhaxurhikorhetini jarhani jiáni enga~Kristu junguaaka,
jimbokajtsï chasï xarhataaka chári sési jángua ukuecha jimbo, enga Tata Jesukristuni jimbo jurhajka, ka eska Diósï k'eri ambe arhinhaka.
Erachicha uékasïnga eskajtsï míteaka ambe engani úkorhenchaka, eska marhuaska,~ambakiti aiangperakuani uandantani, eska sánderu mitenhaaka;
Ka engani ísï ónhakata jaka, marhuasti jimbokani iámendu jurahamutichani aiankuantaxaka eskani~Kristuni jimbosïni ónhakata jaka.
Ka uánekua erachicha isï exerintsïni na engani jamani jaka, ts'iuentastiksï ka indejtuksï sánderu tsípekua jinguni íni ambe uandantaxati.~
Máruchkaksï~Kristueri ambe uandantaxati jimbokajtsïni epurhesïnga ka andakuekantsïni, k'oruksï máteruecha sési jimbosï uandantajti,
kaxumbekua jinguni, jimbokaksï míteska eskani ji ónhanhaska jimbokani ambakiti aiangperakuani kuajpesïnga,
ka máteruechaksï nósesi jimbosï uandantajti, sánderujtsïni uekani nósesi jájpacheni andakuekantsïni iásï engani ónhakata jaka, eskani sánderu nósesi p'ikuarheraaka.
¿Ka ambejtu nósesi iua? Kristueri ambesï uandanhantani jati, ísku ísï uandaparinhani o ambakiti mintsita jinguni, ka ji tsipesïnga indeni jimbo ka méntkisï tsipiaka.
Jimbokani míteska eska marhoauaka chári~komarhikuecha jindeni jimbo, ka Jesukristueri Espiritu jarhojperata jimbo, ji no íoni jimbo jurhajkunhaka.
Ka mintsikaxaka eskani no k'urhatsetakorhiaka, sési ambesïni erokorheni jaka uinhapiti jarhani ka úni Kristuni k'eri ambe arhini ka ekani nótki uarhini jauaka,~Kristueri t'íntskua jíndeni jinguni iámu xarharaka,
jimboka jucheti tsipekua jíndesti,~Kristuni marhuakuni, ka ekani uarhiska imanisïni andakorhiaka.
ka enkani no uarhini jauka jimboka jucheti anchekorheta kanekua ambe intspentaxaka ¿nénasïni jama?
Tsimapuru uékapiringa jarhani: Ji kanakua sési p'ikuarheransïnga ka uékapirinkia~Kristu jinguni niántania, jimboka indesï sánderu sésika;
k'oru sánderu uetarhexati eskani íni parhakpenirhu pakaraka chánksïni jarhoatanderu.
Ka jimbokani íni ambe sési inchajtsïtini jakaia, míteska eskani pakarakateru ka eskani cha jinguni jauaka ka jarhoatanksïni eskajtsï sánderu tsípekua jinguni jakajkuaka,
ka engani~menderu cha jinguni jauakia, uáka eskajtsï cha Jesukristuni jimbo sánderu k'eramakorhiaka Jíndentsïni exerini.
Cha jangorhentsï je, Jesukristueri ambakiti aiangperakua jimbo sési irekani jarhani, nauejkini ji niranksïni p'urhembeni o no nirani, eskajtsï sési anhaxurhitini jáuaka májku espiritu jinguni, ka ambakiti aiangperakuantsï májku mintsita jinguni jakajkuni,
ka eskajtsï no jamaaka cheparhakuni jarhani chári ikiatspirichani jinguni, jimboka íni jimbosï xarharaaka, eskaksï ima tsinchekuarhu niraxaka, ka xarharani eskachi juchasï p'ímutanstkateka. Ka i ambe Diósï jimbosï ukorhejti.
Jimboka~Kristuni jakajtuni no kóntperatajkusï p'inhajka, imani jimbojturi nósesi kánhaaka,
márkuchkachisï jángorhentani jaka íni ambe niatani, chájtsïni exeriskia eskani uinhamu jámaspka ka kurhaxakajtsï eskani iásï jamberi incharhetakuxakateruni.~



Jiájkani, engaksïni~Kristu uinhaperantajka, ka xenchperata ka Espiritu jimbojtsï p'ikuarhenheni materuechani jarhoatani, ka eska iámendu inde, p'ikuarhenhekua mintsita jinguniuaka,
ji kanekua tsipeaka, exeparinksïni eskajtsï márku sési irekaxaaka, iámenduecha májku jásï xenchperata jinguni, ka májku xasï espiritu ka p'ikuarhenhekua jinguni.
Eska nómema nemani ikiakuaka, ójtsï k'eramakorheni jámani jinijtsïsï materuechani sánderu sési káuaka, ka eska chári kaxumbekua materuechani sánderu k'eri p'ikuastauaka,
ásï jame je jandiojku uekani ambe kánerakorheni, jinijtsïsï máteruechantu jarhoatauaka.
Eskajtsï iamenduecha ísï p'ikuarhenheparini jámaka eska Tata Jesukristu,
Jimboka nauejki ima: ísïpka eska Acha Diósï no jamasti imani ónharhini ka uekani~menkuenini eska Acha Diósï.
Sánderu sáni jinisï, jurajkupti imeri k'érikua ka k'uiripuechani jinguni markuentani ka k'uiripueni jántspiri ukorhentani, ka k'uiripueni jámaspti;
ka jurajkutakorheni, uarhikuarhu jamberi kurhandirani ka krusirhu uarhini.
Jimbosï Diósï sánderu k'eri arhinhatarati ka iámenduecha jinguni sánderu k'eri ambeni imeri jakangurhikua,
Ka eska, Jesusiri jakangurhikua jimbo, auandarhu iámendu tinguixurhinhaka ka parhakpenirhu, ka echerindu inchatsekua,
ka eskaksï iamendu uandanhaataka eska Tata Jesukristusï Acheka, ka Diósï Tate k'eri arhinhe.
Ka ísï jimbo, jucheti erachicha, eskajtsï na jimbo méntkisï sési kurhandira jarhajka, ka no jíantku engani cha jinguni japka, iásichka sánderu sési kurhandira je engani iauanisï jámani jaka, chári p'ímutantskua jimbo chéparini ka xéparini jáma je,
jimbokaksïni Diósïsï p'ikuastaka~ka cha uekani sési ambe úni,~ka imaksïnisï p'ikuarhenhetaati nénajtsïsï jáma,
Iamenu ambe pínasku ka sési u je, nóma uandaparini,
ka nónanijtsï no jaiapanhanehantaka, ka jima enga xani nósesi irekanhanka, ka no kurhandirnahani, chájtsï jima meremerejkuaka eska t'íntskua parhakpenirhu anapu jimbokajtsï cha Diósï uajpeska,
ka~uandakua tsipekuerijtsï uandantapari. Jiani enga~Kristu junguaka, ka~ji ísï k'eramakorheni chanksïni jimbo mítetini eskani no iskusïni incharhetakuka~jini ka jini~nirani ánchekorheni.
Ka náuejkini ji jamberi uandikunhani imani k'ejtsitakua nóna andakutani enga cha jakajkukuani újka, ji tsípekua jinguni chánksïni jimbo úpiringa.
Chájtuchka tsipe je, ka ju je marku~tsipeni.~
Acha Jesusini mintsikaxaka eskaksïni uaka sóntku Timoteoni axacheni, ka jíjtuni tsípentani ka sési p'ikuerherantani chári ambe kurharini ka mitetini,
jimboka nónema jarhaska materhu nema ixu, enga chánksïni jimbo xásï p'ikuarhenhekua kamaaka ka uandanhiani chari sési jakue jimbo,
iámenduechaksï jínisï sési jakua jirinhakorhentajti, ka nóksï Jesukristueri ambe jirinhatani.
K'orujtsï cha Timoteoni miteskia, na enga sési kurhandirajka, jimbokarini jucheti uatsïtini chúxapuska ambakiti aiangperakua uandantani.
Ka ísï mintsikaxaka imanksíni axacheni, enagani jamberi mitiaka nénasï pakara jucheti ambe,
nájkirukani Acha Diósïni mintsikani jaka eskani uaka ji sóntkuni nitsikorheni.
Najkiruka uetarhiaka erachi Epafrodituniksïni axachentani, jucheti panpiri ka járhojperi engani ji uétarhenchani jápka, chajtsïni axachespka eskarini jarhoatapiringa,
imaksïni jirinhantaxati ka uandanhiaxati, mitetini eskajtsï cha inderi p'amenchakuani míteskia.
Ísïspti p'amenchaxapti ka uinhamu jarhaspti ka jamberi uarhixaptia. k'oru Diósï p'amojkusti imani, ka no imantku jíndenturini p'amojkusti, eskani ji no sánderu miskorhepiringa.
Jimbochkaksïnisï kokuani axachentani jaka, eska cha tsipeaka erantatini ka ji jámberi nóteru xani uandanhiani jauakia.
Tsipekua jinguni ka Achani jinguni erontsï je, ka sési arhi je, ka sési arhia je indeni jarhati achetichani,
jimboka ima~Kristuni jimbo sano uarhiska, ka íntskukorhentaspti chánksïni jimbo, jíndeni marhoacheni ka sano uarhispti, jimbokajtsï cha no ixu jarhaspka.



Jiájkani jucheti erachicha, Achani jimbo tsípentsï je, ambe uejki jarhani. Ji no kuatantaka ménderuksïni indeni ambe karhacheni jarhani, ka engaksïni chánksïni marhoachejka.
Xeparini jama je Uichueni jarhatichani jinguni, ka imecha jinguni enagaksï nósesi eratseparini ánchekorhejka jarharea je. ka engaksï ts'iuekuarhu p'ikujtsikukata arhikorherika.
Jimbokachi juchasï jindeka engachi sési jimbo ts'iuekuarhu p'ikujtsikumenhaka, engachi Espirituni jimbo Diósïni k'eri ambe arhijka ka engachi Jesukristuni jimbo tsípekorhejka, ka engachi no parhakpenirhu anapu ambe mintsikani jarhajka,
najkirukani jíjtuni játsika, andi mintsikani jarhani parhakpeni anapu ambe. Eka nema parhakpenirhu anapu ambe mintsikajka. jíjtuni sánderu mintsikapiringa.
Iumu tanimu jurhia jimbo, andajpenutuni, ts'iuekuarhu p'ikujtsikumenhaspka; Israelicheri arhujtateska; Benjaminiri sírukua; ebreueska; ka juramukua jimbo fariseuespka;
xáni ikiani, juramukuani kuájpekuekani, tángorherichani andakuani káska ataani; ka juramukua jimbo nómbe ma arhikua jukaspka jimbokani kurhandirakusïrenpka.
Ka imani ambe engani ji jukaparhakua eratempka urhetku, iasï Jesukristuni jimbo jurajkuska eska nómbe ma.
Ka iasï sanderuia, sési xentaparini; ji nósani jukaparharasïnga~Kristu Jesusi~jinguni, jucheti Tate, engani jimbo iámendu ambe tsïtaka, ka k'uanikuska eska nómbe ma, ka Kristu Jesusini andakorheska,
ka engani imani jinguni járhajkia; no júcheti sési jángua jimpuesti, enga juramukuarhu arhijka, Kristuni mintsikani ka jakajkuparini jimbouesti,~enga Diósï jimbo jurhajka,~jakajkukua jimbo mintsikaparini.
Kristunisïni uejka míteni, ka tsíntskueri uinhapekua imeri p'ikuarherani, ka imeni nósesi p'ikuarherani ka eskajtuni imeni uándikunhaka,
nandikani jíjtuni antajkorhiakia tsítanhantaaka.
No arhixaka eskani intsïnhaskia o eskani sési jáxentaskia, jángorhentaxakateruni urhepani uerani nándikani andajkorhiaka andanguni, jimborinisï Tata Jesukristu urheta p'ímutantati.
Erachicha, nóchkani arhixaka eskani andankuskia. K'oru engani úni jaka: mirikurhixaka íontki anapu ambe ka jángorhentaxaka urhepani xanharani.
uinhamuchkasïni nirani jaka andakorhu niárani, ka p'irani íntsinperatani engarini Diósï auandarhu uandajpaka Tata Jesukristuni jimbo.
Juchka je ini ambe p'ikuarhenheni jucha engachi sánderu p'ikuarheratikia, ka engaksï nema ambe ménderueni p'ikuarhenhejka, imantu Diósï sési jánhastauti.
ka imani ambe engachi janhaskakia, ju je chungumani sánderu janhaskapani.
Erachicha, chájtu méngueni jame je eskani ji, exea je indechani engaksï ísï irekani jaka eskachi jucha na irekajka.
Jimbokaksïni mémechani uentaspkia arhini ka ménderuksïni ueparini arhixaka, uánekuasï irekaxati eskaksi krusiiri ikiatspirini, Diósï újchakurakateri,
indeksï tsïnchekuarhu k'amarhukuati, indeksï parhakpenirhu anapu ambejkusï tsitijti Diósïnksï mojtakuxati indeni ambe jimbo, ka k'eramakorhesïndiksï ísï jamani, jiniksïsï k'uratsekua jukapirindi, ka nóksï parhakpeni anapu ambejku eratseni.
k'oruchi jucha auandarhu anapueska, ka erokaxakachi eska jini jatini juuaka P'imutantspiri Acha Jesukristu,
ka ísï sési jájkuntani juchari nósesi jasï anhanhatakuani eska ima na sési jáxeka, ka imeri uinhapekua jinguni uati enga iámendu ambeni juramukujka.



Isï jimbo, jucheti erachi xenchakatecha, cha chungume je Achani jakajkuni, jíksïni kénekua xénchasïnga ka erokaxa sóndkuksïni xéntani, jimbokajtsï cha jucheti tsipekueska ka k'eramakorhetarakua.
Ka Ebodiani ka Síntikeni komarhiaxaka eskaksï Achani jimbo májkueni p'ikuarhenheaka.
Ka t'úngentukini Sicigo, k'omarhixaka eskari indeni panpirichani jarhuatauaka sáni, jimbokajtsïni inde kánekua jarhoataspka ambakiti aiangperakuani aiangpentani, márkuchi jámaspti Klemente jinguni ka máteru jucheti jarhojpiricha jinguni, ka indeksï tsípiti karanharhikukatarhu jatanharhistia.
Méntkisïchka Acha jimbo tsípeparini jáma je, ¿kurhaskijtsïa? tsípe je.
Eska iámendu mitenhanka eska cha kaxumbitiska ka p'amojkupirini. Acha ixuterku jarhastia.
Ásï ambe ma jimbo uandanhia je; ka Achani kurhaku je uandamukukorhaparini ambe engajtsï cha uetarhenchani jarhajka, ka tamujtu diosmeiamukua arhiparini.
Ka isï jamani Diósïksïni sési jakua p'ikuarhentati, enga sánderu k'éri ambeka, ka enga no újka kurhangunhani; ka inde sési jasï p'ikuarhanhekua Jesukristu jinguni pérauati ka chári p'ikuarhenhekuechani ka chári eratsekuechani kuajchakuani járhani.
Ka ia erachicha, imantsisï eratseni jauaka, enga iámu ambe juhinbekuaka, ka kaxumbekueni. Ka iámendu ambe jánhanrhikueni, ka na enga xani jukaparhakueka, ka k'eri ambe arhikueni.
U je iámendu ambe engaksïni jurhendaka, ka engaksïni arhistacheka ka engaksïni exerhaka, ka p'ikuarherakajtsï Diósïri sési jakuani.
Ji Achani jinguni kánekua sési p'ikuarherasínga, engajtsïni ménderu sáni kurhangorhentaka ka jíndeni jimbojtsï uadanhiani. Nochkajtsïni mirikurhitixapka, jínijtsinisï no úni jápka jarhuatani.
No jimbokani uetarhenchani jauaka, jurhengorheskia néna nitamakorheni ambe engajkuni jatsiaka.
ekani kánekua jatsiaka o ekani uétarhinchani jauaka. mitekuskia néna nitamakorheni, ka miteskia néna uérakuni indeni ambe, sési t'irerini jamani ka no t'irerini jamani, júkari jamberi jatsini o uarhini jarhani uétarhenchani.
Imani jimbosïni újka, iámu ambe jimbo uihapekorhentani.
K'orujtsï sési úska engajtsïni jarhoataka iásï engani nósesi nitamanchani jaka.
Filipuecha, chájtsí sési míani jaka jiáni engani uénapka ambakiti aiangperakuani uandantani, Masedonia uéraspka ka nóma tángorhekuarhini jarhoataspti, chájkujtsïnisï jarhoatapka.
Ka engani Tesalonika jápka, memechani uentaskajtsïna járhojperata axacheni.
Ka nójtuni jarhojperata kurhajkorhexaka, jinisïni uéjka eskajtsï andakua kaneramenhaka juchantsïni jimbo.
Játsiska ambe engani uetarenchajka, ka jamberi jukari játsiska, imani jarhojperarta engajtsïni cha Epafroditu jinguni axacheka, sési jájkundiri p'untsurhukua, k'ejtsïtakua enga Diósï jaiapanhentajka.
Ka jucheti Diósïni kurhakuxaka eskaksïni intsikuaka ambe engajtsï cha uetarhenchani jaka, eska na xani Jesukritu játsikorheka.
Ka juchari Diósï Táte, kéri ambe arhinhe iásï ka méntkisï. Jo kéri arhinhe.
Uandajperata ma axakuaxaka iámendu Jesukristueri erakukatechani, ka erachicha engajtuksïni ixu jaka jinguni uandajperata axuakuaxaka.
Iámendu jakajkutichajtuksïni uandajperata axachexati, ka sánderu ima engaksï Cerario ánchekorhejka.
Tata Jesukristueri kóntperakua chánksïni jinguni jaué.



Diósï, Pabluni kóndesti Jesukristuni uandakua pákuni jámani, ka iásï Timoteu jinguni
Kolosasi anapu jakajkutichani uandajpaxatiksï, chánksïni engajtsï Krístuni jakajkukia ka mintsikantsïa. Diósï juchari Táteksïni sési jakua kóndente.
Ji juchari Acha Jesukristueri tátjembani kánekua diósïmaiamu arhisïnga chánksïni jimbo engaksï uandamukukorheni jarhajka,
jimbokachi kurhaska eskajtsï Jesukristuni mintsikaskia ka eskajtsï jakajkutichani xénhchaxaka.
Jimbokajtsï kurhanguskia eska ambakiti aiangperakua auandarhu anapu maiamperakueri ambe jurhentpesïnga,
chájtsï kurhanguskia ka iápurisïjtu mítepanhaxati, ka etsakorhepaxati. Ka ísï jánhastpepaxati eskaksïni chánksïni na jánhastapka jíani uénani engajtsï Diósïri kóntperakueri ambe kurhapka
engaksïni juchari pampiri Epafrasi jurhendapka, sési mintsika je jimboka ima Krístueri jarhojpiriska.
Imajtsïni aianguntasti eskajtsï Espiritu jimbo xénhchperaxaka.
Juchachkani kurhaska ka jiáni uératinksïni kómarhijpechexaka eskajtsï mintsita jinguni iámu janhaskaaka ambe enga Acha uéjka;
ka eskajtsï jámaaka eska néka ima jinguni jámani; ka eska ima jaiapanhentaaka chári ambe; ka eskajtsï ambakiti úkuechani úani jauakia; ka eskajtsï Diósïri ambe sánderu mítepani jauakateru;
ka eskaksïni ima uinhaperantaaka. Jimboka ima kánekua uinhapekua jatsiska ka jarhoatatiksïni tsípentani ekajtsï ambe uándanhiata ambe tekantani jáuaka,
ka Diósïntsï k'eri ambe arhiaka, engajtsïni t'íntskua kóndentaka engaksï uájpecha míndakata jatsika.
Nóterujtsïni p'ájpakandekua juramuchexatiia, Uájperi irechekuarhujtsïni irestantastia, Uajpa jinguni enga xani xénhchajka,
ima jimbochi p'ímutantskata jarhaskia ka k'amanharhintskuechanchi púamenhantaskia.~
Diósïni nónema úsïndi exeni, Krístu jimbo xarharasti jimboka ima urhejtsïkuska iámendu kuerakata ambeni,
ka iámendu ambe imani jimbo kueranhasti, enga auandarhu jaka ka echerindu, enga xarharka ka no xarharani, ka ístu espiritu uinhapeticha engaksï jurhamutspejka. Imeristi uamendu ambe jimboka ima jimbo kueranhaska.
Ima t'uíni jarhasptia enga nótki ambe ma jápka, ka iámendu ambeni juramukuxati.
Ka tángorhekuajtu imeristi jimbosï juramukujti. Ima urhejtskpiristi, ima urheta tsíntasti ka iámendu ambeni urhejtsïkuxati,
iámendu uinhapekuani ima p'itixati,
ka Diósï imani jimbo iámu ambe andarhetakorhentaxati, enga xani echerindu jaka ka enga xani eranchekorheka, ka imani jimbo sési uandajpentaxati iurhiri jimbo enga krusirhu ts'ïtapka.
Ka chánksïni engajtsï urhetku jarharetini japka ka ikiatspirintsï, engajtsï nósesi eratsempka ka nósesijtsï jámani,
iásïksïni imeri uarhikua jimbo sési uandajpantaxati, jimboka ima k'uiripu méni irekaspka, sésiksíni jájkuntasti ka nóma kántsperata jingunksïni andaretakorhentaxati.
Uétarhisïndi k'oru eskajtsï uinhamu mintsikaaka, ásï mirikorhe je ambejtsïsï piua ambakiti aiangperakua jimbo. I ambesï iápurisï uandanhantani jati ka jijtuni jarhopexaka uandantani.
Iásï tsípentasïnga engani cha jimbo nósesi p'ikuastanhani jaka, jimboka tángorhekua Krístueri anhanhatakueska ka ji p'intaxaka chári uandanheatechani.
Ji axanhaska tángorhekuani marhoakuni, Diósïrini chá jinguni axasti imeri uandakuani jánhastataranksïni
indeni ambe enga xani ioni nónema jánhaskempka, iásï kurhangutarpeni uandajpentaxati.
Diósï uékasti eska i xani ambakiti jurhengorhekua iápurisï mítenhaka. Eska Krístu cha jinguni jarhaska, ka eskaksïni t'íntskua kóndentaaka.
Jucha imeri ambe uandantani jámsïnga, mimixekua jinguni arhistakuaparini ka jurhendaaparini, uéksïngachi eskaksï iámenduecha Kristuni sési kurhangukuaka.
Imarini uinhaperantaxati jimbosïni incharhetakuntani jaka ánchekorheni.



Uéksïnga eskajtsï míteaka eskani cha jimbo uinhamusïni jángorhekuntani jaka, ka Laodisea anapuechani jimbo ísï, ka imechani jimbojtu ísï engajtsïni no meni exerika,
uéksïnga eskajtsï karhoanhantaka, ka eskajtsï méntkisï sési xénhchperaaka, ka ísï jámantsï Kristuni sési kurhanguaka ísï eska Diósï na eratsetini jápka,
iámendu mimixekua ka jurhengorhekua ima jatsirixati.
Ásïksïni nema churhichurhimuparini tandonhastee, jimboksïnisï sési arhistacheni jaka,
nájkirukani no cha jinguni jaka, p'ikuarhenhexaka cha jinguni jarhani ka tsípeni jarhani exeparini eskajtsï sési jámaxaka ka eskajtsï Kristuni sési mintsikaxaka.
Ekajtsï jiokorhekia eskaksïni Acha Jesukristu juramucheaka, janhanharhichka je,
sési kurhanguku je, iámu kúrhetini ka iámu mintsikatini, ísï eskajtsï na jurhendanhaka, ka diósïmaiamukua arhiparini.
Ásïksïni nema sési eranhastaparini tandonhastee, k'uiripueri p'indekua ambenksï uinhajtsïtaxati ka nóksï Krístuni chúxapasïndi engaksï parhakpeni anapu uinhapekuechani chúxapajka.
Jimboka Diósïri uinhapekua Krístu jinguni iámu jarhaska,
ima jinguntsï nómbe ma kueratanchaxaka jimboka ima juramukuxaka naki uéjki jasï juramutsperini ka terujtskperini.
Ka ima jimbojtsï mínda jukarixaka, nóksïni materu nema jatsikusti, Krístueri míndesti enga k'amanharhintskua únhchakuani kénditpejka.
Engajtsï itsï atajtsïkua jimbo ima jinguni jatsinhantapka, ka ima jinguntujsï tsitanhantaska engajtsï mintsikaka eska Diósïri uinhapekua tsítantaska.
Chájtsï urhetku uarhirixapka k'amanharhiskua jimbo ka nósesi únchakua jimbo, ka iásï ima jingunksïni tsípekua íntskusti ka iámendu k'amanharhiskuechanksïni púacheantasti.
Juramukata jimbochi kánekuasï kántspeni jápka, ima krusirhu cháparasti ka jima k'amajkusti juchari kántsperatani.
Ka juramutsperini ka terujtskperini késkuantaasti ka antsikupaani jiáni enga Kristu uanopetini andaapka.
Jimajkani ásïksïni nema arhinhche t'irekua o itsïmakua ambe jimbo o k'uinchekua erhontskua ambe jimbo o nana kutsï ambe jimbo o sábadu jurhiatikua jimbo.
Inde ambe jimbo erokorhenhani jarhajti ambe ma, Ka Krístu k'oru ambantku xarharasti.
Ásïksïni nema tandonhastee, na uéjkiksï kaxumbiti arhikorheni o ánhjilichanksï uandani k'eri ambe arhiani, ískuksïsï exeni uandajti ka teparakorhesïndiksï xántkisï eratseparini,
nóksï Krístuni kurhandirakusïndi, jimboka ima iámu anhanhatakuani sési k'uiriperasïnga ka uinhaperantani, ísï eska Diósïni na uéjka.
Ekajtsï Kristu jinguni uarhikia, nóterujtsï parhakpeni anapu juramutsperini kurhandirakuakia, ¿Andiksïnisï uandanheatani jarhajki? parhakpeni jángua ambe enga arhijpejka:
“Ásï p'arhe íni”, “Ásï a indeni”, “Ásï ts'ému amani”.
Inde ambe k'uiripueri arhistatsperakuesti enga no ioni jimbo miripakorhenhajka.
Sési arhijpeni jarhasïndi engaksï sési niántani miátarpentajka ka eska kaxumbenhantaaka ka eska no xani jurhajkutakorhenhaaka, k'oruksï no úsïndi arhistatspeni enga tsitikua ambe jarhajka.



Ekajtsï Kristu jinguni tsíntakia, Kristuni eranche je eska juramuxakaka Diósïri jurhijkandani uaxakatini,
ásteruchka parhakpenini era je, jinijtsïsï erancheaka,
Diósïksïni tsípekua míndachetixati Kristu jinguni, ixujtsï uarhirixakaia.
eka Kristu xarharaska cha jinguni irekani jarhania, chájtujtsï imeni jáxentaaka kánekua t'íntskua jinguni.
Méntkuchka jurhajku je parhakpeni anapu nósesi jánhchakuani: ásteru ísku jándi je, ásteru k'uratsetakua ambe u je, ásteru xani uíchueni jánhcha je, ásteru nósesi ambe tsitinhcha je, ka ásteru uarhise je jimbokajtsï k'eri ambeeni niátaka.
Jimboka Diósï ikimpesïnga enga nó kurhandiranhaaka,
ka chájtujtsï urhetku índe ambe niátaparini irekaxapka.
Iásï arhini ambeteru jurajkia je: ikiata ambe ka kurhunhperakua ambe ka ikikorhekua ambe ka uinhachatsperakua ambe,
ka chkuándirakua ambe, jimboka nóterujtsï ísï jámakia eskajtsï ióntki na jámempka,
iásïjtsï ménderueni jáxentaskia, ísï eska chári kuerajpiri na jáxeka, sánhani arhiakajtsï sánderu ka sánderu imeni jáxeni.
Ka nóteru arhiatia griegueni o judioueni, mínda jukani o no jukani, mimixetini o chámbakitini, jántspírini o ánchetpirini, iámendu ambe Krístueristi ka ima iámenduecha jinguni jarhasti.
Diósïksïni kánekua xénhchasti ka támuksïni pérakorhetixati, cháchka sesi ireka je, kótpiriuakajtsï ka káxumbitintsï ka sésijtsï arhijpeaka ka jarhojperantsï.
Ekajtsï arhirperata ambe jatsitsperaka tekatsperantsï je ka púatsperantani je. Ekaksïni Acha puáchentakia chajtuchka ísï púatsperantsï je,
ka sansani jangorhe je xénhchperani, ka ísjtsï márku sési irekaaka.
P'ikuarhera je chari mintsitarhu Kristueri sési jakuani jatsini, mápurujkutsï p'imarhekata jarhaska. Ka inde jimbo diósmaiamu arhi je.
Jesukristueri jurhetperakuani kánekua sési marhoata je, mímixekua jinguni jurhentperarini ka arhistatsperaparini. ka Diósïni mintsita jinguni arhia je tsípekueri pirekuechani,
Ka iámu chári úkua ambe o uandakua ambe, Acha Jesusini urhenharhiparini u je, Diósï Táateni diósmaiamu arhiparini Jesusini jimbo.
Nanáecha, chári achetini kurhandiraku je, eska néka Diósïni míteni.
Tatecha, chári uarhitini xenhcha je, ásï uinhanharhikua je.
Sapicha, chári táteni ka chári nándeni kurhandirakua je, Acha ísïsï sési xéjti.
Ka cha engajtsï sapiichani kángoreajka, ásï ikiataua je, jimbokaksï nósesi p'ikuarherani pakaraka.
Jántspíricha janhanharhi je chári ánchetpirini engaksïni ixu parhakpeni ánchetajka, ásï jiántku incharhetaku je engajtsï exenhani jauaka, chájtsï mintsita jimbosï jámka Achani janhanharhiparini.
Mintsita jinguni u je iámendu ambe, enajkiksïni Acha exeni jarajki no máteru nema,
mítetini eskaksïni Acha íntskuaka ambe enga Kristu míndamenhatini jaka. Jimbokajtsï imanisï marhoakujka.
Eka nema nósesi jámaska, nósesi ambe p'intaati, jimboka iámenduechasï exenhani jati.



Ánchetpiri, chéti jántspirini sési maiamu, ásï mirikorhe eska chéti Acha auandarhu jarhaska.
Méntku uandamukokoreni ja je, iámu ambe arhiparini ka diosïmaiamu arhiparini,
ka Diósïntu komarhi je jucha jimbo, eskachi sésikua íntsïnhaka uandantani ka jurhentpeni Kristueri ambe enga no mítekorheka, nóchkani jimbosïni ónhanha andi,
ka uéksïnga sési ambonhastpeni.
Sesí eratsekuntsï je néna jámani no jakajkuticha jinguni, exeparini ambesï jánhaskorhe.
Sési uandaxekua je ka tsípekua jinguni, ka uákajtsï mándani sési mókukuani.
T'ikikuksïni aianguntati sánderu jucheti ambe, xénhchasïnga inde pámpirini jimboka mintsinharhikueska ka márkuchi jámaska Achani maroakuni
jimboksïnisï axacheni jaka, indeksïni aianguntati juchari ambe ka karhoakuntatiksïni.
Onésimujtu pámbexati enga cha jinguni tángorhetika, jucha xénhchasïnga jimboka mintsinharhikueska. Indeksïni aiánguntaati iámendu ambe enga ixu úkorheni jaka.
Aristarku enga jíngoni ónhakata jaka uandajperata maksïni axachexati ka Márkusïjtu ísï Bernabeo anapu. chájtsï kurhariskia Márkusïri ambe, sési káma je ekaksïni ambe niraska p'urhembeni.
Jesusijtuksïni uandajperata ma axachexati, indesï kaxumbiti arhinhajti, indentsïni kánekua karhoakuntasti jimbokaksï judio mínda jukaristi ka jarhuataxatijtsïni Diósïri irechekuani uandantani.
Epafrasi enga chá jinguni tángorhetika uándajperata máksïni axachexati, indeksïni méntku komarhijpecheni jarhasïndi eskajtsï Diósïni sési mintsikani jauaka ka eskajtsï imani marhuakuni jauaka.
Ji exeriska eska kánekua uandanhiasïnga cha jimbo, ka Laodisea anapuecha jimbo ka ístu Jierapolis anapuecha jimbo.
Demas ka Lukasïjtuksïni uandajperata ma axachexati, indesï tsinajpiriti ka kánekua xénhchanhasïndi.
Arhia je sani Laodisea anapu jakajkutichani eskakï uandajperata ma axakuaxaka, ka Ninfasïni ka iámendu chenjembo tángorhetichani.
Engajtsï ini karakatani k'amaraaka arhintani, Laoisea anapuechani axakua je jurajkue jimajtu arhintani, ka chájtu arhintsï je karakatani engani jini axaka.
Arkipuntsï arhiaka eska kámaraaka ánchekorhetani enga Acha míndakuka.
Ari uandakuechani ji Pablumenduni karhaxaka: “Ásï mirikorhe je eskani ónhakata jarhaska, Diósïksïni újchakuree”.



Pablu, Silvianu ka Timoteo uandajperakuaksïni axachexaka, iámendu chánksïni engajtsï Tesalónica anapueka ka engajtsï jakajkujka, engajtsï Táte Diósï ka Jesukristuni jinguni jámani jaka. Eskaksïni Diósï kóndeni jaka ka eskaksïni sési jakua íntskuni jaka.
Jucha chári jimbo, Diósïni méntskisï diósï maiamu arhintaxaka, ka miásïngaksïni engachi uandamukukorheni jarhajka.
Diósïni japarinchi, enga juchari táteka, méntku miántani jahasïnga cha na enga xáni sési jakajkujka, ka na engajtsï xáni xénhchpejka, ka na engajtsï xáni mintsïkani jaka eska Jesukristu junguaaka.
Erachicha, engaksïni Diósï xáni xénhchajka, míteskachi eskajtsï erakukateska.
Jimbokaksïni juchaari ambakiti aiangperakua no uandakua jimbojkusï janocheka, Diósiri uinhapekuanksïni xarhatacheska ka espíritu sántueri úkuajtuksïni xarhatecheska, jimbokajtsï sési míteska, jucha chánksïni xáni xénhchani néna jámaski, engachi cha jinguni jámani jápka.
Na uéjkijtsï nósesi ambe nitamanchaka, chájtsïni juchantsïni ka Achani ts'éndachentaxaka, kánekua tsípekua jinguntsï jiókorheska undakuani engaksïni Espiritu Sántu íntskuka.
Xáni sésijtsï jámaska enga iámu Masedonia ka Akaia ísï anapu jakajkutichani marhuakuani jaka.
Jimboka cha uénaska, ka iámendu mítenhastia Acheri uandakua ka no Masedoniajku ka Akaiajku, iápurusï mítekorhetia, cha Diósïni na enga xáni káneka jakajkuka, jamberi nóteru uétarhesïndia eskani jucha uandantaaka;
Jamberiksï ima uandantsïndi jucha néna engani niáraka cha jinguni ka néna enga cha jurajkuakia diósï eratakatechani ka néna engajtsï uénaka Diósï tsípitini jakajkukuni ka marhuakuni, imani enga ísïka,
ka mintsikani jarhantsï eska Jesusi auandarhu uératini k'uanhatseaka, Diósï Uájpa, ima enga tsítantaka ka engajtsïni ikimperakuarhu p'íjpantaaka enga jurhani jaka.



Erachicha, chájtsï mítetixaka eskaksïni jucha no ískusï p'urhembeka.
ka eskajtsï na míteka eskachi Filipusï nósesi kánhaska ka jamberichi atanhani; Ka Diósïjtsïni jarhuatasti eskaksïni úpiringa chánksïni uinhandirakua jinguni Diósïri uandakuani aianguni, na uéjki xáni no jiókorhenhani jápka.
Jimboka ima ambe engaksïni arhika, no ísku ambemeska, ka jimboka no nósesi jásï ambeska ka nójtuchi tandojchpexamempka.
Sánderu sáni Diósïjtsïni jaiapanhentasti ambakiti aiangperakuani aiangpentani, ka ísïchi uandaska, no jimbokachi sési p'ikuastpeni uékapiringa, sánderu sánichi Diósïnisï uéjka sési p'ikuastani, engajtsïni mitsïtani execheni jarhajka.
Eskajtsï na mítetini jaka; nómeniksïni sési jandirachentaska óksïni ambe ma arhini engajtsïni tumina andarapiringa. Diósï indeni ambe mítetixati
Nóchi méni uékaska eskajtsïni cha o máteru nema k'éri ambeni exeaka.
Sánderu sániksïni sapini kámaska, méntkueni eska nema enga sapichani exekorheani jarhajka.
Xániksïni xénhchasïnga, jimboksïni no Diósïri Uandakuantku uékapiringa jurhendani; uékapiringaksïni juchari tsípekua jamberi íntskuni, jimbokaksïni iásï jamberi kánekuamendu xénhchasïngaia.
Erachicha chájtsï miáxaka na engachi xáni ánchekorhempka ka na engachi xáni kuatarempka nóna nitamakorheni. Chúrekua ka jurhiakuachi ánchekorhesïrempka, nóchi uékani cha nemani ójkutani engaksïni Diósïri jimbanhe uandantskuani jurhendani jápka.
Chájtsïni exekorheriska, ka Diósïjtujtsïni exekorheristi, eskachi cha jinguni, méntkisï kaxumbeska, ka eskachi jurhimbitku jámaska engachi jamberi nómbema arhikua jukaka.
Ístu, eskajtsï na mitetini jaka, eskaksïni na kámempka chánksïni; p'ínguni ka sési arhintani eska ambe jucha chári táteni,
ka juchaksïni sési arhisïrempka ka p'imarheni eska cha ísï jámani japiringa eska Diósï na uéjka, ima enga engaksïni imeri juramukuarhu uandajpantka ka engaksïni imeri k'erikuarhu uandajpajka.
Jimbosïni juchari jimbo, Diósïni méntku diósmaiamu arhintani jarhajka, jimboka enga cha Diósïri uandakuani kurhaka; engaksïni jucha aianguka, chájtsï Diósïri uandakuani no ísï p'iraska eska parhakpeni anapu uandakueni. Ka chájtsï sési p'iraska eska na Diósïri uandakueka, enga chári irekuarhu sési ambe xarhatani jaka, engajtsï jakajkutika
Jimbokajtsï chajtu erachicha, méntkuentsï jámaska eskaksï Judea anapuecha, engaksï Diósïni Jesukristuni jimbo jakajkujka; jimbokaksïni chánksïni méntkueni chári iretarhu anapuecha nósesi kámaska eskaksï imechani judiouecha na káaka.
Ima engaksï Acha Jesusini ataka uándikuni ka engaksï máteru imecheri Diósïri uandarichani ataaka uandikuaani ka engajtsïni juchantsïni petaataka. Nóksï jaiapanhentasïndi Diósïni ka nónemaniksï ambe ma jaiapanhekuntasïndi,
ka engachi uékani jarhajka uandaxekuani imechani engaksï no judioueka, uékaparini eskaksï imajtu p'ímutanhantaaka, nójtsïni jiáretasïndi ísïksï jámani andangutakorhesïndi ka jámberi tsîmerani k'amanharhintskua, ka jimboksïsï xáni uinhamu ikimenhaati.
Erachicha, engani namoni jurhia jurhia no cha jinguni jaka, na uéjkiksïni no exeni jápka, méntkuksïni mintsitarhu kámaxapka ka kánekuaksïni ninhejchani jarhasïrempka exentani.
Mémechani uéntaska jukuekani; jíchkania, Pablu, enga úka Nóambakitijtsïni no jiángusti.
Néchka máteru nemaia andi, enga no cha enga juchari mintsïkueka ka juchari tsípekueni ka juchari kanakueni imani jurhia enga juchari Acha Diósï k'uanhatseaka, nónemateru.
Jóchka, ekajtsï no jakajkujka, chájtsï juchari k'érikueska ka juchaari tsípekueni.



Ka jimbokachi nóteru úska erokorheni, jucha eratseska juchajkun pakarani Atenasi.
ka Jucheti erachi timotenijkuchi axani, imani enga Diósï jarhoatajka Kristueri ambakiti aiangperakuani aiangapeni. Axaskachi eskaksïni chánksïni uinhaperantaaka ka tsíperantanksïni,
eska indeni ambe jimbo nónema chkéjkamaaka. Jimbokajtsï mítetixakaia eskani jucha indeni ambe jatsika úkorhenchani.
Ka támuksïni aianguspkia, engachi útasï cha jinguni jámani jápka eskachi uandanheata jatsipiringa; ka ísï jánhaskorhexati eskajtsï na mítetini jakaia.
Ísï jimbo, ji, xáni junhejchani, kurhangorheska chári jakajkukua néna jámaxaki, jimbokaksïni chéjkuxapka eskaksïni terungutpiri ambe ma terungutapiringa ka eska juchari ánchekorheta ísku tsînchekorhepiringa.
Enga úka Timoteo Tesalonica uératini junguastia ka sési ambejtsïni aiangusti chári jakajkukueri ambe, ka chári xénhchperateri ambe. Aianguxatijtsïni eskajtsïni cha méntku tsípekua jinguni míani jarhasïnga, ka eskajtsïni imajtu májkueni jirinhantasïnga eskani jucha na jirinhantaani jaka.
Jimbochisï kánekua sési p'ikuarherantaka na uéjkichi xáni uáni uandanheata jatsika engachi míteka eskajtsï chári jakajkuka jinguni sési anhaxurhikorhetixaka.
Jucha ménderu tsípentasïnga engachi mítejka eskajtsï Acha jinguni sési anhaxurhikorhetixaka
Nóteruchi jánhaskasïnga nénateruchisï jámaa, Diósïni diosïmaiamu arhintani engachi chánksïni jimbo xáni tsípeni jaka.
Erantskutasïngachi ka chúskutanichi Diósïni kómu arhini eskajtsïni jiáretaaka ménderu eratentani ka andankutacheniksïni jakajkukua, engajtsï ambe kueratanchani jaka.
Mintsikaxakachi eskajtsïni juchari Diósï Táte ka juchari Acha Jesusi jarhuataaka eskaksïni úaka jurhani p'urhembeni.
Ka eskaksïni Acha sánderu uinhaperaaka ka eskajtsï iámenduecha jinguni sánderu xénhchperaaka, májkueni eskaksïni jucha na xénhchajka.
Eskajtsïni mintsita uinhaperacheaka, ka eskaksïni kaxumberaaka ka nómbema arhikua jukani juchaari Táte Diósïni japarini, jiájkani enga juchari Acha Jesukristu junguaka iámendu imeri kaxumbitichani exeani.



Ka iásï erachicha, Acha Jesiri jimboksïni arini ambe kómuarhixaka ka kurhacheniksïni: eskajtsï sanan arhiaka sánderu sési jámani, isï eskajtsïni juchantsïni na exekia eska Diósï típeni jauaka ísï eskajtsï na jámani jakaia.
Míteskajtsïa engaksïni Acha Jesusiri jimbo xáni ambe arhistacheka.
Diósï ísïsï uéjti eskajtsï kaxumbeaka, eska nónema ísku jandi úkorheaka
ka eska táchani ísï jurhenaaka p'íngukorhenhani, janhanharhikua ka kaxumbekua jinguni,
no ísku ikichakueni jásï xénhchperakua jimbojku eskaksï na jámka ima engaksï no jakajkutika.
Ísku jánguarhu ásï nema tandosï úe máteru nemani, jimboka Acha indeni ambe uinhamu ikimpesïnga, eskaksïni na ióni ísï arhirikia
jimbokajtsïni Diósï no isku jándinisï uandajpantaka, kaximbiti úntanijtsïnisï uandajpantati
Ísï jimbo ne enga íini jasï jurhengauani no jiókorhejka; no máteru nemanisï no jiókorheni jati, Diósïnisï no jiókorhejti, imani engaksïni Espiritu Sántuni íntskuka.
Erachicha, xénhchperateri ambeksïni no uétarhesïndi eskaksïni karacheaka, jimbokaksïni Diósï jurhendakorheska néna xénhchperani.
Jimbokajtsï iámendu erachi Masedonia anapuechani jinguni ísï jámasïngia, enga úka, erachicha kómu arhixaksïni eskajtsï sánderu útasï xénhchpeaka.
Jánguarhentsï je sési irekani ka ánchekorheparini ambe enga cha jurhenaka úni, eskaksïni na arhikia
eskaksïni ísï jámani uérakuecha janhanharhiaka ka eskajtsï nómbema kueratanchaaka.
Nóchi uékasïnga eskajtsï no mítetini jauaka uarhirichaksï néna engaksï nirajka, ísï jamanijtsï no mískuarheaka eskaksï ima engaksï maruteruecha engaksï nómbema mintsïkajka.
Májkueni eskachi na jakajkujka eska Jesusi uarhiska ka ménderu tsíntani, májkuenichi jakajkusïnga eska Diósï uarhirichani Jesusini jinguni márku tsítantauaka imechani engaksï ísï uarhika Jesusini mintsikaparini.
Jimboksïnisï arhini jaka, Acheri jurhengueni eskachi jucha engachi nótki uarhini jauaka jiájkani jamberi enga Acha junguaska, nóchi urhekupauaka imechani engaksï uarhikia
Jimboka juramukua ma jarhamekua jinguni kurhaakorheaka, Acha ánjelicheri juramuti ma, ánjeli ma enga k'érikuarhu uératini juuaka ka Diósïri kústakua kúskaati, ka Acha juctsïkorheati, ka imaksï urheta tsíntaati engaksï Krístuni mintsïkaparini uarhika.
tátsekua jucha engachi tsípiti pakaraska, juchajtuchi imecha jinguni janikuarhu pánhaaka eskachi Acha jinguni tarhiatarhu kúperaaka; ka ísï jámanichi méntkisï Acha jinguni jauaka.
Íni uandakuechani jimbo uinhaperajpera je



No uétarhesïndi eskaksïni karacheaka na jatini ísï úkorhea.
Chájtsï sési mítetixaka eska Acha jiájkani junguaaka enga cha sánderu no erontani jauaka, eska sïpajkurha enga chúrekua janojka
Enga uandanhaaka: iámu ambe ka iámendu ambe sési janhasti, jiájkani janokuauati, eska uarhitini ma enga sapi kángorheni jámaka, ka nóksï úati sïpakorhekuni.
Enga úka, chájtsï no pájpakandu jarhaska, nóksïni úati sïpajkurheni p'iárani.
Iámendu chájtsï jurhiakueri t'ímarhandekueska; nóchi chúrekueriska nichi pájpakandekueri.
jimbochisï no k'uíni jauaka eskaksï máruteruecha, sánderu sánichi tsínharhitini jauaka ka sési ambonhaskatini.
Ima engaksï k'uíjka, chúrekuaksï k'uísïndi ka ima engaksï kauijka, chúrekuaksï kauisïndi
enga úka jucha, engachi jurhiakua jámka, uétarhesïndi eskachi sési ambonhaskatini jámani jauaka. Uétarhesïndi eskachi jinguntku jauaka ka xukuparhantatini, ambema jukajtsïntatini, ka mintsikaparini eskachi p'íjpanhantaaka.
Jimbokajtsïni Diósï no erakuska juchantsïni eskachi ikiamenhaaka, sánderu sántsïni erakusti eskachi Acha Jesukristueri jimbo p'íjpanhantaaka.
Jesukristu jucha jimbo uarhisti, eskachi ísï jámani jucha p'íjpanhantaaka, ekachi uarhirini jarhajka o ekachi útasï ima jinguni tsípiti jámani jarhajka.
Jimbo, uinhaperperantsï je, ísï eskajtsï na jámani jakaia.
Erachicha, kómu arhixaksïni eskajtsï janhanharhiauaka imechani engaksï cha jinguni ánchekorheni jaka ka engaksïni Acheri úkuarhu urhechepani jaka ka engaksïni xukani jaka.
Uétarhesïndi eskajtsï sési káuaka ka eskajtsï xénhchauaka, jimboksï uánekua ambe úxaka. Ka sési arhijperaparini ireka je.
Arhixakajtuksïni erachicha, eskajtsï xukaauaka xépitichani, ka eskajtsï uinhaperantauaaka imechani engaksï no káni sési jámani jaka, ka eskajtsï jarhuatauaka imechani engaksï no káni uinhapekorhejka, ka eskajtsï iámenduechani tekaakuantauaka.
Exejperani ja je eskajtsï no jámaaka nósesi útsperantani enga nema nósesi útspeska. Sánderu sáni jángorhe je méntkisï sési ambe úni, cha sési arhijpera je iámenduechani jinguni.
Méntkisï tsípeni ja je.
Méntku uandamukukorheni ja je.
Diósïni iámendu ambe jimbo diosïmaiamu arhintsï je, jimboka ima ísï uékasïnga eskajtsï cha, engajtsï Jesukrístuni jakajkujka.
Ásï jiáreta je eska Espritueri chpíri párhuaka.
Diósïri uandakuechani ásï no jiókorhea je.
Iámendu ambe urheta~eraehntsï je, ka ambakiti ambe patsakorhe je.
Iámendu nósesi jásï ambeni kéndikuku je.
Eskaksïni Diósï, enga sési jakueri Diósïka, eskaksïni ima iámumendu kaxumerantaaka, ka eskaksïni iámu sési jatsiaka, eska iámu chári espiritu ka álma sési jauaka, ka eskajtsï iámu cha sési jámani jauaka, eskajtsï nómbema arhikua jukaaka jiájkani enga Acha Jesukristu janonguaaka.
Ima esgaksïni uandajpani jaka no jurajkpitisti ka iámu ambe ísï úati eskaksïni xáni arhini jaka.
Erachicha, juchantsïntujtsïni Diósïni arhiche je sáni.
Kaxumbitku putinharhikperakua ma jimbochi uandakua axakuaaxaka, iámendu erachichanichi kurhangorheaxaka.
Acheri juramukua jimboksïni arhixaka eskajtsï íni karakatani iámendu erachichani arhikuantaauaka.
Eskaksïni juchari Acha Jesukristu kánekua kóntperata axacheaka.



Jucha: Pablu ka Silbanu ka Timoteoksïni karachexaka, chánksïni engajtsï Tesalonika anapueka, Diósï Táteri jimbo ka juchari Acha Jesukristueri jimbo.
Eska sési jakua ka kóntperata juchari Táte Diósïri ka Acha Jesukristueri cha jinguni jauaka.
Erachicha, jucha chánksïni jimbo méntku diósï maiuamukua arhijpentaxaka, eska na k'uanijka, jimboka chári jakajkuka kánexaka ka sánhani arhixakajtujtsï sánderu kánekua xénhchperani.
Ka Diósïri tángorhekuechani jimbo, jucha jamberini sési p'ikuarheraparini uandantasïnga, imani jimbo engajtsï xáni jakajkuparini uinhapekorhentajka engaksïni atani kámka ka engajtsï nósesi p'ikuarherani jarhajka.
Inde ambe jimbo xarharasïndi eska Diósï no jukari ambe arhijpesïnga, ísï jámanijtsï nitatarheaka Diósïri juramukuarhu inchani, imani juramukuarhu engajtsï jimbo nósesi nitamanchani jaka.
Ka jimboka Diósï no jukari arhijpesïnga, nósesi p'ikuastantauati imechani engaksïni chánksïni nósesi kámka,
ka chánksïni ka juchantsïni, engachi nósesi kánhajka mintsíkustaatijtsïni. Jiájkani enga Acha Jesusi xarhanchentaaka imeri uinhapiti ánjelichani jinguni.
Ima junguaati maiampetaraani iámendu imechani engaksï Diósïni no jiókorhejka ka engajtuksï juchari Acha Jesusiri ambakiti aiangperakuani no kurhandirakujka.
Imaksï méntku k'ámajkunhaati ka nóksï úati Achani xéntani, ka nójtuksï exeati imeri t'ínskueri uinhapekuani jimbokaksï iauani jarhaparhatanhaaka.
Imani jurhia enga Acha junguaaka, jakajkuticheri jimbo, k'érikuarhu péranhaati ka k'éri ambe arhiatiksï ima engaksï jakajkukuaaka.
Indeni ambe jimbochisï méntku cha jimbo uandamukukorheni jarhajka, Diósïnichi kurhakuparini eskaksïni jaiapanhentaaka ka eskaksïni jarhuataaka ísï irekani eska ima na uéjka, ka eskajtsï úaka imeri uinhapekua jimbo iámu kaxumbentani.
Ísï jámani chánksïni jimbo juchari Acha Jesisiri jakangurhikua k'érikuarhu péranhaati, ka imaksïni juchari Diósïri ka Acha Jesukristueri xénhchperakua jimbo janhanharhiati.



Erachicha, kómu arhixaksïni eskajtsï juchari Acha Jesukristueri junguakua jimbo, ka imani jimbo engachi exejperantaaka imani jinguni.
Indeni ambe jimbo, ásï jáma je chári eratsekua sóntku mójtakuni, ásïjtu jáma je támu jánhaskani, ni nemeri espiritu jimbo, ni uandakua jimbo, níjtu karakata jimbo, ásï jakajkuku je engaksïni arhijka eskani jucha ísï karaska.
Ásïksïni nema tandojche; jimboka ima nótki junguani jauaka, engaksï no urheta Diósï jinguni uarhiperani uékaaka, ka inde no úkorheati enga no urheta xarharaaka nósesi jásï uájpa, ima enga andakorhetini jakaia eska tsînchekorheaka.
Ima enga atarhukujka ka uarhipeni iámendu ambe jinguni enga xáni Diósïri ambeka, ka iámendu imani ambeni no xénhchani enga jakajkutarakueka, kánekua nósesi jámaati ka jamberi Diósïri tióstarhu uaxandikuati diósï eratakorheni.
¿Andi nójtsï miásïnki? Engani ji útasï cha jinguni jámani jápka, jíksïni indeni ambe arhisïrempkia.
Ka chájtsï mítetixaka embe enga p'ínguni jaka, eska jiájka xarhatakorheaka enga jurhiata niáraaka.
Jimbokaksï axanhaskia no p'amojkpekueri ánchekorhericha. Imaterkusï kénditanhaatia enga terujkani jatini p'ínguni jaka
jiájkani xarharaati ima nósesi jasï, imani enga Acha Jesusi jirejtakua jimbojku k'amajkuaaka ka enga iámu chkéraaka imani jimbo enga junguaka.
Imani nósesi jásïni, Nóambakiti jarhuataati; kánekua juramukua jinguni janoati, ka uánekua ambe xárhataati ka milagrueni jásï ambe xárhatauati.
Ka iámendu nósesi ambe úraati nóna tandojchaani imechani engaksï no xénhchaka imani enga ísïka, engaksï jimbo p'íjpanhantapiringa.
Jimbosï Diósï, juramukua tandojchpiri ma axakuajti, eskaksï ísï jámani chkuándirakuani jakajkukuaka.
Ka eskaksï ísï jámani arhinharhikunhaaka ima engaksï no uékaka jakajkuni imani enga ísïka, ka engaksï tsípekorhejka nósesi ambe niátani.
Enga úka, jucha jatsiska chanksïni jimbo, méntku Diósïni diósmaiamu arhintani jarhani. Erachicha, Diósïksïni xénhchasïndi, jimbokaksïni erakuska eska cha urheta p'íjpanhantaaka, Espiritu ka imani jimbo enga ísïka ka engaksïni kaxumberantajka ka engajtsï jakajkuka.
Diósïksïni indeni úranisï uandajpati ambakiti aiangperakua jimbo, engaksïni jucha aianguka: eskajtsï ísï jámani úaka Acha Jesukristuni jinguni niántani imeri k'érikuarhu.
Ísï jimbo, erachicha, sánderu sési anhaxurhikorhe je, ka ásï mirikurhi je p'indekuechani engaksïni jucha jurhendakorheka ka engaksïni karakata jimbo jurhendani jaka.
Eska Acha Jesukristu ka juchari Diósï Táte, engajtsïni xénchaka, ka engajtsïni méntkisï anapu sési p'ikuarherakua íntskuka, ka engajtsïni imeri p'amojkperakua jimbo aiacheka eskachi erokorheni jauaka,
eskaksïni ima mintsitechani uinhaperacheauaka, ka eskaksïni sési anhaxustatini jatsiaka eskajtsï méntkisï sési ambe úaka ka uandani.



K'amarhuni jámani, erachicha, sáni juchantsïni jimbojtu uandamukukorhe je, ka eska ísï jámani Acheri Uandakua sánderu etsakurhiaaka ka eska sánderu k'érikuarhu niáraaka, ísï eskaksïni chánhasïni na niáracheka,
ka eskajtsïni kuájpeaka, nójtsïni ísku jándicha ka nósesi ambe niátaticha ambema úcheni; jimboka jakajkukua no iámenduecheriska.
Acha no méni jurajkpiristi; imajtsïni uinhaperaati ka exentsïni jarhani eskajtsïni Nóambakiti nómbema úcheaka.
Juchaksïni chánksïni nósani chéjkusïnga eskajtsï ísï jámka, ka eskaterujtsï ísï jámaaka eskaksïni na juramucheni jaka.
Eska Acha urhekupaaka chári p'ikuarhenhekua Diósïri xénhchperatani andarherani ka Krístueri tekaantskua jurhengorheni.
Erachicha, Acha Jesukristueri juramukua jimboksïni arhixaka eskajtsï jarhareauaka imechani engaksï nónanimaru irekorheni jaka, ka engaksï no ísï irekani jaka eskajtsï cha juchantsïni jinguni na jurhengorheka.
Míteskajtsïa néna enga uétarhejka eskajtsïni eranhakua p'itacheni jauaka, jimboka, jucha, engachi cha jinguni jámani jápka, nóksïni méni xépekua xarhatacheska,
ka nójtuchi méni némani ambe euamukuska, sánderu sánichi chúrekua ka jurhiakua no kuatantaska ánchekorheni ka ísï jámanichi nónemani chánksïni ójkutaska.
No jimbokachi no andakorhetini jatsipka, sánderu sániksïni, chánksïni exeranisï ísï jámapka, eska chájtu ísï jámaaka.
Ka támu, jiájkani engachi cha jinguni jámani jápka juramuchespkaksïni eska, enga ambe nema no uéjka ánchekorheni, ásï t'ire.
Jimbokachi aiangunhaska eskaksï máru, jimini nónanimaru irekaxaka, eskaksï no ánchekorhesïnga, sánderuksïnha arhisïndi máteruechani inchaakuakuani.
Imechanichi, Acha Jesukrístuni jimbo arhiaxaka eskaksï jángorheaka ánchekorheni, ka táchani ísï t'irekua andakorhenhe.
Iáchka je erachicha, ásï jáma je kuatantani sési ambe niátani.
Eka nema no kurhandirajka eskaksïni na juramucheni jaka íni karakatarhu, k'uratseta je, ka ísku exe je,~jurajku k'uratsetakorheni.
K'óru ásï juchari ikiatspirini exe je; sánderu sáni ísï xuka je eska juchari erachi nemeni.
Eskaksïni Acha sési jakueri, íntskuaka méntkisï ka iápuru ísï sési jakua. Eska Acha cha jinguni jauaka.
Uandajperataksïni jucheti jájki jimbosï axacheni jaka, ji Pablu. Iámendu karakatecharhu engani axaajka ísï ts'ïrimerasïnga.
Ka eskaksïni Acha Jesukristu kóndeni jauaka.



Pablu, Jesukristueri uandakua pari, juchari Diósïri ka Acha Jesukristueri juramukua jimbo, enga juchari míntsikueka,
Timoteuni karakuxaka, enga juchetimendu uátsïtika jakajkukua jimbo, Juchaari Diósï Táte ka Acha Jesukristu t'úngeni jinguni jaue ka íntskuekini sési jakua ka p'amojkperata ka újchakurekini.
Engani Masedonia nirani jámempka, kómarhispkakini eskari Éfesu pakarapiringa sési jurhentpentani. Iástukini íni ambe komu arhixaka: exe eska no jánhaaka~máteru jasï ambe jurhentpenhani, imani ambe enga no ísïka.
Ka ísku kurha uandantskuechani tua anapuecheri, enga uarhiperateri ambe k'amarhujka, jimboka no jarhojpesïnga~Diósïni sanderu jakujkuni, isïkini sáni kurhachaxaka.
Jimbokinisï ísï juramucheni jaka jimbokani uéksïnga eskajsï xenhchperatani uinhajsïtaata, sési jásï mintsíta jingunikinisï arhini jaka ka sési jasï~eratsekua jinguni ka~sési jasï jakajkua jinguni, no ísku arhimetaparini.
Máruksï íni jasï xenhchperata jurajkusti ka ísku ambeksï uandaparini jámsïndi.
Ka k'óruksï uéksïndi jurhamukua jurhetpiri ukorheni, ka jíniksï no jamberi mítesti ambeksïsï~uinhasïtajki uandani.
Mítetixakachi eska juramukua sési ambeska, niárani sési úranhania.
Mítetixaka eskaksï kaxumbiticha no uétarhenhchasïnga juramukuani, ariksïsï juramukuani uétarhenhchaati~engaksï no ambarhati k'uiripueka ka engaksï k'amanharhintstika ka engaksï nósesi ambe úrika, ka iámendu engaksï Diósïni no janhanharhijka ka engaksï amambani o tátjembani ataaka uándikuni ka ístu iámendu atajpitichani,
ka ísku jándichani ka~imechani engaksï no újka jánhaskani imaksï tatakeski, óksï nanakeski ka k'uiripu atarantstichani ka chkuándirechani ka engaksï ísku aiaspejka ambe, ka iámendu imechani engaksï no ísï irekaka eska ambakiti jurhentperakua námendu arhijka,
íni ambesï arhijti Diósïri ambakiti aiangperakua engarini Diósï jíndeni mintsikaka aiangpentani.
Diósïmaiamu arhintasïnga juchari Acha Jesukristuni, engarini uinhaperantaka, ka íni ánhchekorhetandini mindani.
Najkirukani ji urhetku ísï Jesukristuni uánekua ambe arhiparhatempka ka ístuni jámsïrempka jupikatarkorheni, k'órurini Diósï p'amojkusti jimbokani ji no mítespka ambesïni xani no sési ambe uempki ka nijtuni jakajkueni.
Acha Jesukristurini tekajchentasti ka kanekuamendurini kondesti ka intskustirini jakakukua ka xenhchperata enga Acha Jesukrituni jinguni jaka.
Iámenduecha, jakajku je, i ambe ísïsti,~Jesukristu jurhasti íni parhakpeni k'amanharhintstichani p'ímutantani, ka ji sanderu nósesi urhispka ima iámenducheri.
Koru~Acha Diósïrini~jíndeni tekachentasti, ka~Jesukristu jindeni jimbo xarhatasti eska~kanekua tekanskua jatsiska, ka ísï jamani materuechatuksï májkueni jakajkuni ka mintsikani mentku ísï anapu irekuani.
¡K'eri Irechani mentku ísï k'eri ambe arhi je, enga nómeni uarhiaaka, ka enga~nónema újka exeni, imakusï Diósïjti!~Ka ísïsti.
Timoteu jucheti uatsïti, ísïkini míndaxaka eskari jakajkukua jimbo sési uarhipeaka, ísï eska chéjti ambe na uandakata japkia.
Míntsika Diósïni ka~sési erátseparini u ambe, maruksï nósesi eratseparini jakajkukuanhsï tsïtastia
ísï eskaksï na~jamapka Jimeneu ka Alejandru, jimbosïni No Ambakitini isïnharitaaka, nandikaksï ísï jamani nóteru arhiparhataaka Diósïni.



Kurhachexakaksïni~eskajsï urheta komarhiaka Diósïni, iámendu k'uiripu jimbo ka diósï maiamukua arhijtani iámendu ambe jimbo.
K'uanisïndi komu arhijpekuantu juramutichani ka terujtsïkurichani ka ísïchi~sési irekaaka iámenduechani jinguni.
Ísï~sésisti ka juchari Diósï p'ímutantspiri jaiapanhentasïndi.
Jimboka Ima uéksïnga iámenduechani p'ímutantani ka eska mitenhaaka ambaki aiangperakua.
Jimboka májkueska Diósï, ka Jesukristukusï uandapetspititi, Diósï ka k'uiripu jinguni.
Jesukristu jurakutakorhesti eska uándikunhapirinha, iámenduecheri p'ímutantskua jimbo, jimajkani enga~k'uani japka.
Ji jimbosïni uandakua pari eránhantaka ka eskani~jurhentapiringa jakakukueri ambe imechani engaksï no judioueka. Ka i ambe ísïsti, ji no ch'kuándiraxaka.
Mintsíkaxaka eskaksï~k'uiripuecha nani uejki uandamukukorheaka, jájki tarhataparini, ka p'imp'inhasï mintsíta jinguni ka no~ikiaparini nijtu arhijperaparini.
Ka eskaksï nanakecha kaxumbitku xukuparhaaka, ka no jukarhamantani tepejsïni ka nójtuksï jukaramantani tiripiti o tsakapu meriari jukajukatakorheni.
Sáni janhgorhenteksï sési ambe níatani, ísï eskaksï na jamka nánecha engaksï Diósïni janhanharhijka.
Nanechaksï pínasku jurhengorhe ka sésiksï kurhandirhe.
No uékasïnga eskaksï nanecha uánekua japarini jurhentpeaaka, nijtuksï tatechani juramukuani.
Jimboka~Diósï Adanini urheta kueraaska ka tatsekua Evani kueraasti.
Ka no Adanisï unharhitanhati, uarhimasïsï unharhitanhati enga jimbo k'amanharhintaka.
Koru uarhimasï p'ímutakorhentasïndi enga kaxumbeaka~ka enga sapichani japinaaska ka sési k'uiriperaani ka~jakajkuni~mentku ísï.



I ambe ísïsti, eka nema terujtsïkurhinhchaaka,~ima ambakiti anchekorhetesti.
K'uanisïndi eska~majku~uarhitini jatsíaka, ka eska kaxumbitiuaka ka eska~janhanharhinhaaka~ka istu sési irekorheaka ka eska sési eropetiuaka cheni jembo ka eska jakajkukueri ambe sési jurhentpeaka.
Eska no kauicheuaka ka no uarhipitini, jima menonhatini ísï, eska kaxumbeaka ka no tumina kánhchani.
Ístu eska sési juramuaka chenjembo~ka sési t'arhexerhaani uajpechani eskaksï kurhandiraaka.
Jimboka eka nema, no jarhamekua jajtsika chenjembo, ¿Nena úaia Diósïri jakakutichani jarhamekua jinguni kuájchakuani?
Jimbanhe jakakuti~ma no uáti terujtsïkurini, jimboka k'eramakorheaka ka tatsekua majkueni jamerani eska~No ambakiti.
Tamu k'uanisïndi eska no jakajkutichajtuksï janhanhariaka, ka ísï nónema arhiparhataati~eska na No ambakiti uekani jarhaaka.
Úetarhetsïndi eskaksï tiosïo anapu jarhojpiricha~sési jasï k'uiripueuaka, ka no ch'kuandireni, ka no kauicheni o tumina~sïparhukukata kánhchani.
Ka sési~patsani ka úrani Diósïri jakajkukuani, ka~sési járhaparini irekani.
Urheta kuanisïndi~eskaksï ts'éjkunhaaka, ka engaksï nómbema arhiparhatakua jukaska,~jimakanhsï uátikia tiosïo jarhojpirini.
Nanechakuksï engaksï tiosïo jarhojpenhchaaka, kueanisïndi eskaksï no arhinhch'pitiuaka~ka eskaksï kaxumbeaka ka eskaksï janhanharinhaaka ka eskaksï iámendu ambe jimbo mintsínharhikueuaka.
Eskaksï tiosïo~jarhojpiricha~ma xanarku tembuchatiuaka ka~sési t'arhexerani uájpechani ka~jarhamekua jatsinhsï chenjembo.
Ekaksï tiosïo jarhojpiricha sési anchekorheska,~andakorheatiksï janhanharikuani ka sánderu uinhaperantaatiksï imécheri jakajkukuani Kristu Jesusini jimbo.
Íni ambekini karachexaka mintsikaparini~eskakini~sontku p'urhembeaka,
ekani ambe ióndani jauaka nirani ka nóchi exeperantani jarhani, mitetindi jauakakia nena kaxumbekua~jinguni jámani Diósïri k'umanchakuarhu engaksï jakakuticheka,~engaksï k'uachakujka jurhimbekuani.
Ísïmenduesti eska kanekua k'eri ambeska juchaari jakakukua~ka p'amojperata enga no néma miteka: Kristu k'uiripueni úkorhentasti, ka Espiritu Santuni jimbo andani uerasti, ka ánjelichaksï exesti, ka imeri ambe iámu parhakpeni mitekorhesti, ka~iámenduechaksï jakajkusti, ka t'ímarhandekuarhu erhonhantasti.



Espiritu Sántu, ambantku uandasïndi eskaksï ima jurhiatekuecha enga k'amarhukuni jamaaka máruksï nóteru jakajkuakatia Diósïni, ka espiritu ch'kuandirechanhsï ka tantochpirichanhsï jakajkuati enga no ambakitirika.
Sániksï k'uripu ch'kuandirechani ka tandochpirichani~kurhajchauati, imechani engaksï tiamu jurhepiti jimbo mitenstarakua jukarini jaka, xani~no sési ambe úrini.
Xárhati k'uiripuechaksï no~uéksïndi eska tembuperanhaaka, ka eska maru t'irekuecha no anhaaka enga Diósï kueraaka, ima enga ambakiti jurhentperakuani mitetini jaka, ístu mitetixati eska uajka arhani imani t'irekua ambe joperu korhu diosmaiamu arhintani.
Nochka iámendu ambe enga Diósï kueraaka, ambakiti ambeski andi, ka nóma k'uanisïndi no jiokorheni enga Diósï kueraaka, koru diosmaiamu arhintani.
Jimboka iámendu ambe enga Diósï kueraaka, Diósïri uandakua jimbo ka jurhari uandamukukorhekua jimbo újchakurakateski andi.
Ekari~jurhentdaaska íni ambe chéti erachechani, jimajkandi sési kurhadirakuxaka Jesukristuni, ka ísïsti eska sési t'irheni jarhani jakajkukua jimbo.
Ísku kurhaa tua anapu uandantskuechani. Sánderu sáni jinirisï jangorhentaaka Jesukristu kurhandirakuni;
marhoasïndi~sani~uirhiakorheni jámani ka aparhentani,~k'oru~xenhchperata mentku ísï marhoauati, jimboka aiatspesïnga iásï ka ióni~mentku ísï jimbo anapu sési jásï irekuani.
K'uanisïndi eskajtsï iámenduecha jakajkuaka, jimboka i ambe ísïska:
Íni ambe jimbochkachisï jangorhentani jaka sési jamani, jimbokachi mintsikasïnga Diósï~k'uiripetini enga p'ímutanspirijka,~joperu sánderu imecheri engaksï jakajkutijka.
Íni ambe arhijpe je eska jurhentpenhaaka.
Asï tumbijkua jimbo jurhajkutakorhe. Sánder sáni t'u jurhendaa kaxumbeni,~uandakua jimbo ka~xenchperata jimbo ka istu jakajkukua jimbo.
Mindankuntsï jakajkutichani karakata arhikuantaani~ka arhijtsïkuani ka jurhendaani ekani jamberi ji niarajka.~
Marhuata chéti kontperatani engari intsïnhaka, jimajkani engaksïni terujtsïkurhicha Diósï jimbo uandapka ka újchakuranhsïni.
Íni amberisï niataajka~ka~sésiri exenhani jauaka eskari sési~nitaxaka ambe.
Jinguntku jama, ka~jinguntku~jurhentpe, ekari no kuatakuntaska isï niatani, jimakandi p'ímutantskoreaka ka imechanturi p'ímutantauaka engaksïni kurhachaaka.



Ásï uinhamarhekua t'arhepitichani, sanderu sáni arhistakua, ísï eskari na arhistakupiringa chéti táteni. Ka tumbichani~chéti~erachechani káua.
Ka kutsïmitichantu~chéti nándeni káua~ka uáchechantu májkueni kaa eskari na kamapinringa chéti pirenchetini.
Jarhoataa tsïndichani imechani engaksï nóteru nemani kanhgorerkia.
Koru enga tsîndi ma, jatsíkorheajka uajpechani o nimakuechani, imaksïsï urheta~jarhoatati tsïndini jimboka imajtu imecho anapueska, ka májkuenhsï xenhchantaue tatjembechani ísï eskaksï ima na xenhxapka t'arhexerani jamani, Diósï ísïsï jaiapanhentaati.
Kóru tsîndi ma enga no nemanderhu jatsíkorhekia, Diósïni komu arhiparini mintsikakorhesïndi mandani pauaini, churekua ka jurhiakua.
Jóperu ima tsîndi enga ísku jándinhchajka, isïsti eska uarhirini irekani jarhani.
Ísï jimbo, jurhamukua eskaksï íni ambejtu ísï uaka, ka nónema jatsíati ambe arhiparhataani.
Eka néma no exeauaka chéni jémbo anapuechani, sanderu no sésisti eska no jakajkuti ma.
Ima tsíndichakuksïsï karakorhetarhu jauati engasï jukari tanimu ekuatse uexurhini jatirikia ka ma xanharkuksï uambunhapka.
Ka eskaksï sési jásï k'uirhipueni mitekateuaka ka engaksï uajpechantu sési k'uiriperaaka, ka eskaksï chenjembo tsípekua jingoni eropespka, ka engaksï jarhuatauapka jakajkutichani ka istu imechani engasï kómu nitamakorheni japka, eskaksï mentku ísï sési ambe niatatiuaka.
Koru ásï jama tsîndi sapirhatichani karakatarhu kunharitaani, jimbokaksï ima no úati p'ingukorheni ka menderhuksï uambuchanskuekaati ka ísï jamatinhsï jarharhesïndi Jesukristuni.
Imaksï ísï~úrini k'amanharhinhantaati.
Ka támuksï ísku jini ka jini jámsïndi inchatsïpeparini ka ísku ambeksï nemani~arhiparhatapasïndi ka iápurhu ísïksï uekani inch'aakurhani ka iamuksï xepiti ukorhesïndia.
Jimbosïni uejka eskaksï tsîndi sapirhaticha uambuchantaaka, ka~eskaksï sapijchani japinauka ka irhekorhentani ka ísï nónema ambe arhiparhatauati.
Maruksï no kurhandirasti ka tsïnhchestiksïa ka no ambakitinhsï chúxapasti.
Eka maru nemo enga uarhimasï jakajkutio kanhgorhenhka tsïnidi ma, jiajkani jarhuate kendani ambe cheni jembo, ka tiosta uajti sanderu jarhuataani imechani engasï jandiokuejka.
Tatechani engaksï sési juramuni jaka tioso, kanekua sési arhia je ka sanderu imechani engaksï jurhentpejka ka arhijtsïkpejka.
Jimboka karakata arhisïndi “Ásï jatsimuku sutupu tekechuni enga triju uauarhutaaka” ka materu arhisï arhisïndi “Anchekorheti ma andakorhesïndi imeri maimukua”.
Ásï jama jakajku eka nema tatak'eri urhetsïkurini arhiparhataaka ambe, jimakadisï jakajkuakia engaksï tsímani o tanimu majkueni uandaaka.
Imechani engaksï útasï kamanharhintani jaka, kuiripu japanirini xukaa, ka ísïksï materuecha cheati.
Diósï ka Jesukristu ka Anhjelicha japarinhini komarhixaka, eskari sési marhuatauaka íni juramukuechani.
Ásï né uéjkini jama újchakurani, sési eratsentsï urheta, jimbokari t'úri jamberi jukanhchaaka materu nemeri k'amanharhískuechani, mentku ísï p'ínp'ínhasï ja.
Ka ásï itsïterku aia, uveri ísïrhukuajtu a sani, jimbokari meni sontku jatini p'amearhaxaka.
Máruksï ambantku xarhatakorhesïndi k'amanharhintskuechani, najtukaksï nótku arhinharikunhani jauaka ka máruksï tatsekuarhu xémenhantasïndi.
Sési janguajtu Ambantku xarharasïndi, ka jarhojperata ka janhanharperakuatu; ka ambe enga jima menderueniuaka imajtuksï sontku xarhantaati.



Iamendu janspiricha ka ánchekorhespiricha, janhanharhia je chári ánchetpirichani ka~no néma jatsíati ambe arhiparhatani Diósïni, níjtu juchari jurhentperakuani.
Eka nemeri ánchetpiri jakajkuka Diósïni,~ísï~sánijanhanhari ka ásï eratseni ja no janhanharhini jimboka imajtu chari eracheska jakakukua jimbo, jini sánderu sési marhuajku, jimbokasï Diósï jákakutinisï ma marhuakuni jaka. Íni amberisï jurhetpeaka.
Eka nema ísku ambe ma jurhentpeni jaka, imani ambe enga no Acha Jesukristueri jurhentperakuejka,
ima k'eramakorhesïndi ka nómbema mítesti, ka ísku ambe ma uemuskorhesïdi uandani, ka ima ambe~epurhurperata ka~uarhiperata ka arhinhchperateri ambe~k'amarhukuerasïndi.
Ka nóksï terukutsperasïndi, jimbokaksï nónema úsïnga sési kurhanhusperani, ka tuminakuksïsï erarhukujti engaksï Diósïri kungorhekuarhu ísï jamka.
Ka ísïsti eska Diósïri kungorhekuarhu ma kanekua andasïnga,~koru no tuminasï ma andaati, sanderu sánima sési irekuasï andaati.
Jimbokachi nóma jatsikorherini andajpenusïnga ka nómachi pájtakorheaka uarhikuarhu.
T'irekuajku ka xukuparhakuajku engachi jatsikorheaaka, indeni jinguntkuchi sési jauaka;
Koru~engaksï tuminajku eratseparini jamka, nómenhsï uiniarhasïndi ka ísï jamanhsï iámendu ambe tsïjpakorhesïndi.
Iamendu nóse jásï ambe, tumina kanhchakuarhu uenasïndi~ka márhuksï támu pérasïndia~jakajkukuani,~jimbo tumina ka ísï jamanhsï kánekua no sési nitamakorhenhchasïndi.
Joperu t'u Timoteu engari Diósïni marhuakujka, ásï indeni ambe eratseni ja. Jarharhea nósesi jasï ambe ka kaxumbitku irekorhe Diósïni jakajkuparini ka marhuakuparini.
Jakajkukua jimbo anhatseku, ka jangorhe tsípekuani andakorheni enga nómeni k'amakurhiaka, jimbokinisï Diósï uandajpati, jimakani engari k'uiripu japarinidi xani sési uandakorhentapka chéti jakakukueri ambe.
Diósï japaringuini arhixaka, ima enga iámendu ambeni~kuerajka ka tsipekua intskujka ka Jesukristuni jimbo enga Ponsio Pilatuni japarhini jurhimbitku uandantapka ka~Diósïni jakajkupka,
k'urhachexakakini eskarini kurhandirhacheaka ka kaxumbeni~ka isïkini no nema arhiparhataajti. Ísï jama jíani jamberi enga juchari Acha Jesukristu junguaaka.
Niarhaati ima jurhiata enga~Jesusi junguaaka. Imajkusï k'éri Irecheti enga iámendu ambeni juramukujka.
Imajkusï nómeni uarhiati, k'éri t'ímarhandekuarhu irekasti enga nónema exeni jaka, mentku ísï, Imeristi k'éri ambe ka uinhapekua. Ka ísïsti.
Arhiani ja jatsikorherichani eskasï no k´eramakorheaka ka eskaksï no jatsikorhekuani mintsinhariaka, eskaksï Diósïnisï mintsinhariaka engatsïni iámendu ambe kóndejka engachi jucha uétarhenchaajka.
Eskaksï sési ambe niatani jauaka, ka eskaksï sési niatakua ambe kanerakorheaka, ka~mintsita jinguniksï ambe jarhojpeaka.
Ka engaksï ísï~uska, kanerakorheatiksï ambakiti ambe enga~mentku ísï jamberi marhuauaka ka imecheri tsípekua nómeni k'amakurhiati.
Timoteu, jangorhentsï sési uni inde ambe engari~mintsinharitanhaka ka ísku kurhaa, uemuskorhekuechani~engatsï~no Diósïri ambe uandajka.
Maruksï enga indeni ambe uandajka, jarharhestiksïa jákakukuani. Acha Diósïksïni kónde.



Ji Pablu, Jesukristueri uandakua pari, jimboka Diósï ísï uekaska, engasïni tsípekua aiacheka Jesukristuni jimbo.
Timote, jucheti uatsïti xenchakata. Eskakini Acha Diósï ka Acha Jesukristu ujchakurhaaka ka sési jakuakini intskue.
Jucheti tuo anapuecha Diosïnchi marhuakusïnga~ka engani uandamukukorhejka churekua o jurhiatekua miasïnhakini ka diosï maiamukua arhintasïga Diosï t'ungeni jimbo
Memechani engani miantajka, jimajkani~engari uerapka, jirinhantasïngakini~jimbokarini sési p'ikuastasïnga.
Ka ístuni miantasïnga chéti~ambakiti jakajkukuani, ísï eskaksï namendu jakajkuenga chéti nanita Loida ka chéti nánde Eunise.
Asï mirikurhi ka~Diósïri uinhapekuani ura engari jiani p'ipka engakini ujchakurapka.
Jimbokajtsïni Acha Diosï no íntskuska Espiritu chkeri~ma o cherpekueri ma. Sande sani uinhapiti ka xenhchperakueri ma ka kaxumbekueritsïnisï íntskuti.
Isï jimbo, ásï jama k'urhatseni jarhani engari juchari Acheri jámaaka uandantani, nijtu jíndeni jimbo ennhani k'atakata jaka. Sanderu sani Acheri uinhapekua jimbo uinhapekorhentsï ka tekantsï iámendu ambe ka komu nitamakorhekua engari ambakiti aiangperakuani jimbo ísï nitamanhchandi jauaka.
Diósïjtsïni mentku ísï p'ímutantasti ka ambakiti ambejtsïni míndasti ka Imajtsïni erakusti, no juchari jangua jimbo Imeri xenchperata jimbo enga~Jesukristuni jimbo uénapka,
ka iásï juchari p'ímutantspiri Jesukristu jimbojsïni~iámundu ambe exerasti, enga uarhikuani k'amajkuka ka t'ímarhandekuarhu pérasti ambakiti ainhperakuani enga tsípekua intspejka enga nómeni k'amakurhiaka.
Diósïrini míndasti~imeri uandakua etsakuni~ka jurhentpeni~iápuru iretecharhu.
Isï jimbosïni ónhakata jaka ka nósesi p'ikuastanhani janhaka. Koruni no k'urhatsesïnga ísï uandantani, jimbokani sési mítetixaka eska ima k'eri ambeska ka eskani mintsinharhisïnga ka istuni mitetixaka eskarini kuájchakuaka~ima jurhiatekuechani jamberi.
Jakakukueri ambe engakini ji jurhendaka, sési marhuata.
Espiritu Santueri jarhojperata jimbo enga jucha jinguni jaka.
Eskari na mitekia eskarini Figelu ka Ermojenesi mirikurhiska ka istu Asia anapuecha.
Eska Acha Diósï újchakurauaka Onesifuroeri k'umanchakuarhu anapuechani jimbokarini Onesifu kóru uinhaperantaspti ka no k'urhatsespti engani ji k'atakata japka ka memechandini sési arhintasti.
Ka enga niaratinku jampa Roma, sóntkurini~jamaspti jirinhantani ka xentasptirini
Eska Acha Diósï~no mirikurhiajka ka p'ímutantaaka ima jurhiani enga arhinharhikurperanhaaka, iámendu ambe jimbo engarini jarhoataka~jimajkani engani Efesu jampka, t'úri miaxaka.



Jucheti uátsïti, Diósïkini kanekua xenhchasïndi jimbokari Jesukristuni jakajkusïnga, ísï jimbo uinhapentsï imeri kóntperata jimbo
ka indeni ambe engakini uánikuechani japarhini jurhendaka, t'újtu uánekuechani jurhendantaa.
Mitetini ja eskari kanekua nósesi nitamanhchaaka Jesukristuni jimbo.
Noma p'urhejkuti enga sési intskukorhenta~ísku ambe míani jarhasïndi, imeri urhejtsïkurinkusï míani jarhaati sési marhuakuni.
Ístu ch'anari ma intskukorhentasïndi urheta~sési ch'anani ka tatsekua andakua~intsïnhasïndia.
Tarheri ma~enga kanekua p'ikuntanskuekajka urheta kuanitsïndi eska~kanekua mindakuajka echerini.
Sési eratsentsï arini ambe engakini arhini jaka ka Acha Jesukristukini jánhastataraati.
Jesukristuni míantsï~enga tsíntapka, enga Dabiri sïrukuepka ísï eskani~na ji ambakiti aiangperakua jimbo aiangpeni jaka.
Ambakiti aiangperakuani jimbosïni xani no sési~nitamakorheni jaka ka jotakata jaka tiamu tepekukata jimbo eska ambe nosési uri ma,~koru Diósïri uandakuani no néma uajti p'ínguni.
Diósïri erakukatecha jimbosïni tekantka~komu nitamakorhekuechani~ka isïksï indejtu p'ímutanhantati~ka Jesukristuni jinguniksï irentaati
Ari ambe ísïsti: Engachi Kristuni jimbo uarhiaaka, ístuchi Kristuni jimbo irekaaka;
engachi tekantaska no sési nitamakorhenhchakuechani,~Kristuni jingunichi juramuaka; Ka engachi no míteni uandaaka, Imajtutsïni no míteni uandaati;
Na uejkichi jucha Kristuni no kurhandirakuni, imatsïni koru miáni jarhasïndi. Ima no momuntasïndi imeri aiatsperakuani.
Míatanta ini ambe ka Diósï japarini jurhendaa ka eskaksï no arhirperani jauaka. Arhirperata nómbema marhoasïndi, jinikusï nósési p'ikuaspeti nenga kurhauaka.
Jángorhentsï Diósïni sési p'ikuastani. Isï eska Diósïni ánchekorhekuni enga no k'urhatseka~imeri uandakua etsakuni.
Isku k'urhaa~ísku jarhati uandakuechani, jimboka ne enga imani ambe uandaparini jamka~sanderu arhisïndi no janhanharhini Diosïni,
ka imecheri~juandakua pamenchakueni nirasïnti exantepani. Isï jámaspti Himenio ka Filetu,
támu isïksï uandaparini jamasïndi~eskanha tsínskua nitamaskia, ka ísï uandaparinksï sanderuksï támu ísï janhaspesïndi.
Koru Diósï, Kristuni jimbo sesimendu uskusti enga karakata jaka “Acha mitetixati nesï ima jinguni” ka “Nenga Achani komu arhijka, jarhare nósesi jasï ambe”
K'eri k'umanchikuarhu ma, mámaru jasï atarakuechaksï jarhasïndi, máruksï tiámu tiripitiristi ka máruksï ch'kariristi ka máruksï k'uerekueristi. Máruksï k'uinchekuarhu urhanhasïndi materuksï mándani pauani urakuesti.
Eka nema p'ingukorheska ka no k'amanharintani, ísïuakachi eskaksï sési jasï atarakuecha tiripitiri Diósïni jinguni, ka p'inp'inhaxeati ka sési marhuakuati Achani iámendu ambe jimbo.
Ásï t'umbichani ka uáchechani atamarheparini jama. Jangorhe kaxumbeni ka sési arhiaani imechani engasï Achani mintsita jinguni komu arhijka.
Mitotechani ísku kurhaa, mítetixakari eskasï uarhiperatpesïnga.
Diósïri jántsïpiri ma no k'uanisïndi uarhiperatarhu ísï jámani, sanderu sáni sési arhiajpeni.
Ka iatsítakorhu ka sési arhiparini xukaani no kurhandirhechani: Erokaparini eska Diósï sési jajkuntaaka ka eska miteaka ambakiti aiangperakuani.
Ka ima xekorhati jiani eska no ambakiti katsikutixapka.



k'uanisïndi eskari mitetini jauaka eska jurhiatekuechaksï enga k'amarhukuni jamaaka kanekua no sési janhaskorheati;
K'uiripu sáni tumina kanhchaati ka sési xekorhenhaati ka nóksï janhanhariati Diósïni níksï táte jembechani kurhandirakuaua.
Noksï p'amojkpeati, ka nóksï tekaspentaati ka arhinhchpitiuatiksï ka sési jasï ambesï ikichaati.
Noteruksï mintsinharhikueuati ka nósï eratsentaparini uáti ambe ka Diósïnksï no kurhandirakuati ka néna uékiksï jámati.
Diósï jákajkutinsï jámati koruksï no kurhandirakuati, jarharea xarhati k'uiripuechani.
Xarhati k'uirhipuechaksï iápuru ísï inchaspepusïndi uárhiti k'amanharinstichani t'andochapariani, egaksï no újka p'ingukorheni,
mentku isïksï jurhengorheni járhasïnidi joperuksï no usïndi sési kurhanguni.
Makuenistiksï eska Janes ka Jambres engasï no uekapka Moiseni k'urhajchani, xarhati k'uiripuechaksï no sési eratsesïndi ka nóksï uekasïndi eska ambakiti ainhperata mítekorheaka.
Nómaksï usïndi uni, jimboka sontku mitekorheaka eskaksï tsïjtsïtixaka, ísï eskaksï na ukorhenchapka Janes ka Jambresi.
T'u koruri sési marhuataxaka jucheti jurhentperakuani ka jucheti irekuani ka jucheti eratsekuani ka jucheti jakajkukuani ka jucheti tekanskuani,
Mitetixakari nasïni komu jamapki engasïni jupikuekemka Antiokia ka Ikoni ka Listra, joperurini Acha Jesukristu kúachakuspti.
Sésichi mitetixaka ne enga kurhandirakuaka Jesukristuni majkuensï jupikuekanhaati.
ka no ambarhati k'uiripuechaksï májkueni tandochanhaati eskaksï ima na tandochpeka ka no sési k'amarhukuati.
T'u jurhengorhekuani májkueni jakakuni ja, uinhaperantsï jurhenguani jimbori mitetixaka ne ka nekinisï jurhenda,
Ka tamurhi sapichkuri uénaska Diósïri karakatani arhintani, ima karatakechakini mimixeraati engakini p'ímutantaaka Jesukristueri jakakukua jimbo.
Iámendu karakata, Diósïri eratsikuesti, ka jorhentpesïndi ka jánhastpesïndi ka sési irestpentasïndi,
Ka ísï jamani Diósïri jantspiricha iámendu ambe sési uaati ka jingunkuksï jauati.



Diósï ka Jesukristu japaringuini enga juuaka ka arhinharikuani tsípiti ka uarhirhichani jimbokini komu arhixaka ka mintsikaxakakini.
eskari arhitsïkpeaka ka eskari uinhandiraka enga ísï k'uaniaka, inchajtsïtaa, uinhamahrekuaa ka arhijtsïkua tekansparini ka sési jurhenpeparini.
Jimboka niáraka jurhiatekua enga nóteru uekanhaka ambakiti aiagperakuani kurhaani, sánderu saniksï erakukorheati arhistaspirini anga ima ambe uandaaka ambekaksï ima uekajka kurhaani.
Noksï kurhanhchaati ambakiti ainhperakuani sanderu saniksï ísku jasï uandantskuechanksï kurhanhchauati.
Jimborisï t'u jingunhku jauaka, ka tekanhtsï mamarhu jasï komu nitamakorhekuechani, ka sani jini janhgorhentsï sési arhitsïkpeni.
Jimboka jucheti uarhikua janoxatia.
Méntkisï jángorhentaska iámendu ambe Diósïni kurhandirhakuni, ka uska ísï uni ka mentku ísï Diósïni mintsikaska.
Níaraati jurhiatekua enga Diósï arhinharhijpeaka, ka mitetixaka eskarini ima jiani kanakua ma intskuaka jimbokani ji sési kurhandirhakuska joperu no jindenkurinisï intskuati, iámendu imechantu engaksï májkueni sési kurhandirhakuka ka engaksï ísï mintsikani jakajtu.
Jangorhentsï sontku jurhandini exeni,
jimbokarini Demasi jurarkuska ka Tesalonika nirasti jimboka sáni parhakpeni anapu ambe xenhchasti, Ka Kresente Galasia ísï nirasti, ka Titu Dalmasia ísï nirasti.
Lukasïjkusï jíndeni jingoni pakarati. Jirhinhantsï sani Markusïni ka juajta, imarini kánekua jarhoataati jucheti ánchekorhetarhu.
Ji Tíkikuni Efesu axaska.
Engari jurhani jámaaka, juajtacherini sani cherenhekuani ka maru karakatechani engani Troasï jurhajkuaka, Karpoorio k'umanchakua jimbo.
Alejandru enga tiamu úrika, kanekuarini nósesi kamasti, Achajtu ísï maimuntaati eskarini na kamaka.
T'újtu xeparini jama ima jinguni, jimboka ikiakutsïnga juchari arhitsïkperatani.
Iaminduechajtsïni jurharkuspti ka nónemarini kuájpentaspti jurhamutichani jinguni jiáni engani ji nósesi arhinhapka.
Joperurini Diósï k'oru jarhoataspti ka uinhaperantasptirini ka ísï jimbo imeri uandakua uapuru ísï mitenhaspti. Ka ísï jamandini p'ímutantasti púkiri penchumekuarhu.
Acharini metku ísï kuajpeati, ka p'ímutantatirini ka imeri t'imarhandekuarhurini páti. ¡eska mentku ísï k'eriuaka! eska isïuaka.
Priskani ka Akilani uandajperata ma axakuaxaka, ka ístu Onesiforo anapuechani.
Erastu, Korintu pakarasti, ka Trofimuni Miletu jurhakuska jiimboka p'amenchaxapka
Jangorhe urhetku jánoni enga jamberi tsírakorheaka. Istukini Eúbulo ka Lino ka Claudia ka tiosïo anapu p'ichpirichajtuksïni uandajperata axachexati.
Eska Acha Jesukristu t'úngeni jingoni jaue ka Diósïksïni újchakure iámendu chánksïni.



Ji Pablu, Diósïri jántspiri ka Jesukristueri uandankua pári, engani axanhaka Diósïri erakukatechani jakajkutarani ka mítetaraani imani enga ísïka ka enga sési jimbo jakajkukueka.
Méntkisï anapu tsípekua mintsikaparini, engajtsïni Diósï aiacheka, enga no chkuándirajka, ka engatsïni ióntki aiachekia.
Jimbosï iásï mítetarpeni jati imeri arhijtsïkpekua, enga Diósï jurhari p'ímutanspiri jíndeni jinguni axaka.
T'ú Titu, engari jucheti jakakukua jimbo jucheti uátsïtika, Diósïkini maiamunte ka sési jakuakini axache Diósï Táte ka Jesukristu juchari p'ímutantspiri.
Engakini Kréta jurajkuka, eskari sési péntapiringa ambe enga~nósesi nirani jaka, ka eskari achamasï urhejtsïkurichani erakuantaapiringa, eskakikini na juramucheka;
imani eraku enga nómbema arhikua jukaka, eska no tsimani témbechani káuaka, ka eskaksï uájpecha jakajkutiuaka, ka nóksï ambema xémenhani eskaksï nósesi ambe úriska, ka eskaksï no arhiparahatanhaaka eskaksï no kurhandireska.
Jimboka uétarhesïnga eska tátecheri urhejtsïkuri nómbema arhikua jukaaka, enga Diósïri ambe patsaranhaaka; eska no k'éramakorheriuaka, eska no kauicheuaka, eska no uarhipitiuaka, eska no tumina kíchakuani andakata jimbo káneranhchaaka,
sánderu sáni eska sési eropeaka, eska sési ambe xénhchaaka, eska sési eratsekua kámaaka, eska jurhenaaka terujkani anhaxurhini, eska p'amojkpitiuaka, eska kaxumbeaka, ka eska jurhenaaka p'íngukorheni,
eska janhanharhiaka aiangperakuani~ísï eskachi na jurhendanhaka, jimboka ísï jámani úaka máteruechani sési jurhendaani ka úni andakorheani imechani engaksï jima ménderueni arhini jarhajka.
Jimbokaksï uáneskia no kurhandirecha engaksï ísku ambe ma uandajka ka engaksï tandochpejka, sánderuksïa ima engaksï mínda jukakueri ambe uandaparini jámka
Uétarhesïndi xárhatichani kuámukuani jimbokaksï iámendu márku k'umanchakuarhu anapuechani ísku ambe ma inchajtsïtasïnga tumina erarhukuparini.
Arhijtsïkpiri ma, jima Kréta anapu imecheri iretarhu anapuechani arhiaspti: “Kréta anapuechaksï méntkisï chkuándirasïndi, nóksï ambarhasti, kánhachanksï t'iresïndi ka xépestiksï.
Ka isïsti, jimborisï uinhamendu xukauaka ka ísï jámanksï sési jakajkuati,
nóksï ísku úndani judiouecheri uandantskuechani ka~néuejkiri juramukuechani~kurhauani jarhani.
Iámendu pímbinhasï ambe pímbinhaxesti, imecheri jimbo ne enga pímbinhaxeka, ka ne enga chkuándireka ka enga no jakajkukujka, imeri jimbo nómbema pímbinhaxesti;~ka imeri uarhikua~ka imeri eratsekua jamberi~jáxesti
Diósïnksï uandasïndi míteni, ka k'óruksï jángua jimbo no jiókorhesïndi, nósesiksï jámsïndi ka nóksï kurhandirasti,~ka nóksï ambema úsïndi sési úni.



T'u chéti jimbo ásï jáma uénheni ambakiti jurhentperakuani.
Imani erakua tátechani engaksï sési erangustiuaka ambe, engaksï kaxumbeaka, engaksï iámu ambe urheta sési eratsentaaka uandani ka úni jámani, engaksï~sési jakajkutiuaka, eskaksï xénhchpitiuaka, ka eskaksï tekaantskua kámaaka.
Ka uarhimasïchaksï imeuati engaksï xarhataaka eskaksï Diósïni janhanharhisïnga; eskaksï no arhinhchpitiuaka, eskaksï no kauicheuaka, ka eskaksï sési jásï ambe jurhentpiriuaka;
eskaksï inde jurhendauaka uarhiti sapirhatichani uambechani ka uájpechani xénhchakorheani,
ka imaksï jurhendauati sési eratsentani urheta ambesï uandaa ka ambesï úa, ka eskaksï no ísku jándiuaka, eskaksï k'umanchekuani méntkisï sési jatsiaka, eskaksï sési kámpitiuaka, eskaksï iámendu ambe jimbo uámbani kurhajchaaka; ísï jámani nónema úati Diósïri uandakuani nósesi uandatseni jarhani.
P'ímarhea tumbichani eskaksï eratsekuntaaka ambeksïsï uandaa ka ambeksïsï úa;
ka iámendu ambe jimbo t'u uéna sési ambe xarhatani; jurhentpeni jámani xárhata eskari k'amak'ámasï jurhenaxaka, xarhata kaxumbekua,
sési ambe uanda, eskakini nónema úaka ambema arhicheni, eska jamberi k'uratsetakorheaka ne engakini uékani juaka ambema arhinharhikuni, ka eskari nómbema arhikua jukaaka.
Jántspirichantu p'ímarhea eskaksï kurhandiratspeaka nani engaksï ánchetanhajka, jángorhenteksï sési pakarakuni iámendu ambe jimbo, eskaksï no jámaaka mókukorheni;
ásï jáma je sïpatspeni ambema jima engajtsï ánchekorheni jauaka, sánderu sáni iámu ambe aingpentsï je, eskajtsï iámu ambe úni jámani xarhataaka Diósïri jurhentperakuani, ima enga juchari p'ímutantspirika.
Jimboka Diósïri kóntperakua, enga xarharakia, iámenduechanisï p'ímutantauaka,
ka jurhendasïndijtsïni eskachi Diósïni janhanharhiaka ka eskachi jurajkuakia parhakpeni anapu ambe atamarhekua, jurhendasïndijtsïni eskachi íni jurhiatekuechani kaxumbeaka,
erontaparini sési jásï tekantskua ka enga t'íntskua jinguni xarhantaaka, Jesukristu enga juchari Diósïka, ka enga k'érikamendu,
ima enga juchantsïni jimbo aiakorhentaka ka ísï jámantsïni maiampecheni iámendu juchari nósesi niátakua ambe ka engajtujtsïni iámendu juchari k'ámanharhintskuechani jimbo maiampecheka, ka ísï jámani ambakerakorhentani imaeri iretani enga méntkisï sési ambe úni jauaka.
Íni ambe uanda, ka p'ímarhpe ka iámu juramukua jinguni xukajpe, ka ásïkini nema ísku kurhajche.



Miátaa eskaksï juramukuani kurhandirakuaka ka eskaksï juamukuechani iámu sési kurhandirakuauaka ka eskaksï méntkisï jinguntku jauaka sési ambe úni.
Ásïksï némani arhinhche, ka ásïksï jáme ima úrhitani, sánderu sánksï xénhchpe, iámu kaxumbekua xarhatatspeparini
Jimbokani juchajtuni ióntki xerejtsïspka, ka nóchi kurhandirasírempka, mirixenchi, iámendu jásï ísku jánguachi kánhchasïrempka, ka epupesïrempkachi ka eratsekuntasïrempkachi néna nósesi útspeni, ikiachesïremptijtsïni ka iámenduecha jingunchi ikiatsperasïmpka.
K'óru enga Diósï p'ímutantspiriri xarhatatspeka p'amojperakua ka xénhchperakua,
p'ímutantastijtsïni, no imani ambe jimbo engachi xáni sési ambe úka, sánderu sáni imeri p'amojkperakua jimbo, ka íni jurhiatekua anapuecheri jimbanherantskua jimbo ka Espiritu Sántueri jimbanherantskua jimbo,
engajtsïni juchantsïni kánekua atajtsïkuka Jesukristu juchari p'íjpajpensti jimbo,
eskachi imeri p'ámojperakua jimbo, jucha intsïnhaaka tsípeni jarhani erokorheni méntkisï anapu irekuani.
I uandakua mintsinharhikuesti, íni ambesïni uéjka eskari sésimendu jurhentpeaka, ka eskachkaksï ambakiti ambe úaka ima engaksï Diósïni jakajkujka. I ambe sési ambesti ka iámenduechani marhuakuasïndi.
Ásï jáma kóru inchandimentani, o ióntki anapuecheri uandantskuechani ambe. Ískuesti ikiatsperani ka juramukueri ambe jimbo arhirperani jarhani; ískuestia ka nómbema marhuasïndi.
Ne enga jámaaka arhukpeni, mémechani uéntsï xukani, ka eka no kurhandiraska, sánderu sésiuati eskari chúntaaka,
mítetixakajtsï eska ima ne enga ísï jámka nósesi únhchakuani mintsïtarhu kámaxakaia, ka eska imeri k'ámanharhintskuecha jimbo uekajpekorhetixakaia.
Engani Artemasini o Tikikuni axaaka, júuakarini Nikopolisï kúmani, jimbokani eratseska jima nitamani enga xáni ts'irakorheni jauaka.
Axa Sénasini, enga juramukueri jánhaskatika, ka Apolosïni, ka iámu ambe íntsaa, ásïksï ambema kueratanchee.
Ka iámenduecha engaksï jucha jingunika, jurhengorheksï sési ambe úni ka jurhengorheksï jarhojpeni nani enga uétarhenchanhani janhaaka, ásïksï nombemaru ireke.
Iámendu engaksï ixu jindeni jinguni jaka, uandajperata máksïni axachexati, ka uandajperata axakuaxaka imechani engajtsï jakajkukua jimbo xénhchajka. Kóntperata cha jiunguni jaue. Ísï jakajkuni jauaka.



Jucheti pámpiri Filemoni, chéti sésikua jimbo, jucha Pablu ka Timoteo ini karakata jimbo uandajperakuaksïni axachesïnga. Ji Jesukristuni jimbo k'atakata jarhaska.
Ístuni uandajperakua axakuasïnga nana Apiani ka tata Arkipuni, juchari pámbetpiri, ka istu iámendu engasï Diósïni mintsíkani jaka engaksï chénio tángorhejka.
Diósï juchari Táte ka Acha Jesukristuksïni íntskue sési jakua ka sésiksïni p'ikuaste.
Méntkisï engani uandamukukorheni jarhajka ka míjpanikini, Diósïni t'úngeni jimbo diosmaiamu arhintasïnga.
Jimbokani kurhachpeska eskari Acha Jesukrituni kánekua mintsikasïnga ka imeri jakajkutichanturi kánekua xénhchasïnga, ka ísturi xénhchasïnga iámenduechani engaksï Diósïni andarhentaka.
Engari xáni jakajkuni jaka marhuatspeaka ka eska iámendu sési ambe xarharaaka engachi jucha Krístuni jimbo jatsikorheka.
Jucheti pámpiri, kánekua tsípexaka, jimbokari Diósïrichani chéti xénhchperata jimbo mintsita uinhaperakuntaaska.
Ísï jimbo, najkirukakini Krístueri sésikua jimbo úaka juramucheni ambe engari úaka,
jíkini uéksïnga kómu arhini jimbokachi jucha xénhchperasïnga. Ji Pablu, t'arhepeskia, ka Jesukristuni jimbo k'atakata jarhaska,
jucheti uátsï Onesimu jimbokinisï kómu arhini jaka, inde enga ixu k'ataperakuarhu jucheti uátsïntaka.
Urhetku isïkini Onesimu chéti jántspiri no marhuachesïrempti, ka iásïjtsïni sési marhuachexati.
Jikini jucheti uátsïtini axachentaxaka engani ji xanimenduni xénhchajka.
Ji uékapiringa eska jíndeni jinguni pakarapiringa, ka eskarini marhuachepiringa engani ixu ambakiti aiangperakua jimbo k'atakata jauaka, isï eskarini t'u na marhuachejka.
Jíkini urheta sésikua kurhacheni uéksïnga, jimbokani no uékasïnga eskarini jíndeni sési pakaracheaka, jínisïni uéjka eskari mintsita jinguni úaka.
Nándikakini Onesimu ísï jimbo sóndi kéndikuchepka, jimboka iásï k'óru méntkisï t'úngeni jinguni jauaka;
nóteru jántspiri k'uanhatseatia, iásï sánderu sési jásï k'uiripueuatia eska juchari erachi xénhchakata ma. Ji kánekua xénhchasïnga, k'oruri t'u jatsíska sánderu kánekua xénhchani eska sési jimbo chéti erachi ma ka Acheri erachikua jimbojtu.
Ekarini~ambe jindeni ísï exejka eskani t'u jingunini,~Onesimuni ísï eroka eskarini jíndeni erokani jarhani.
Engakini ambe Onesimu ambema úcheka, okini ambema káncheni jarhani, kantsperatarini jíndeni kundache.
Ji, Pablusïni ísï karani jaka, eskani ji maiampentaaka. Jikini úpiringa jamberi arhini eskarini t'újtu chéti tsípekua jamberi kanchexaka.
Ísïsti erachi, kurhachexakakini eskaniri ísï jarhuataaka, Acheri xénhchperata jimbo ka ísï jamandini~mintsitani karhacheaka Krístuni jimbo.
Ka ísïkini karachesïnga jimbokani sési mítetixaka eskarini jukari jámberi kurhandiracheaka.
Ka jíndenturini ambantskacheniti jáia, nani engani úaka inchantani mintsikorheni; jimbokani mintsíkaxaka eska chári uandamukukorhekua jimbo, Diósïrini íntskuaka sésikua ménderu cha jinguni jarhani.
Epafrasi, inde enga jindeni jinguni~indejtu Jesukristuni jimbo k'atakata jaka, uandajperakuakini axachexati
ka ístu Márkusï ka Aristarkusï ka Demasï ka Lukasï, ánchekorheteri pámpiricha.
Eska Acha Jesukristueri kóntperakua, chéti espiritu jinguni jauaka.~



Tata Kuerajpiri, mémechani uéntani, ka imeri uandaricheri uandakua jimbo juchari ióntki anapuechani mámaru uandaxekuasti.
Íni jurhiatekuechantsïni Tata Kuerajpiri, Uájpani jimbo uandajpasti –Uájpa enga iámu ambe míndakuka jurajkukuni, imani engajtu jimbo iámendu ambe kueraaka.
Uájpani, enga Diósïri k'érikueri t'íntskueka, ka enga xarhatajka Diósï néna enga jáxeka, ka enga imeri uandakua uinhapiti jimbo iámendu ambe exeni jaka, enga urheta k'amanharhintskuechani p'ímbinhajkpentatini Auandarhu anapu Irechani t'irerkandani uaxandaka.
Sánderu kánekua k'érikua jinguni eskaksï ánjelicha, xáni sánderu eska na jakangurhikua p'ika.
Sésitkiru exe je, Diósï nóma ánjelini méni arhixati: “T'úri jucheti uatsïtiska; jíkini úska iásï.” Ka nójtu ma ánjelini arhiristi: “Ji imeri táteuaka, ka ima jucheti uatsitiuati.”
Ka ménderu uéntani, enga Uájpa urhetini parhakpeni kéjpani jámempka uandaspti: “Eskaksï iámendu Diósïri ánjelicha k'éri ambe arhiaka.”
Ánjelicheri ambe Diósï uandasïndi: “Ánjelichani tarhiateni jájkuantasïndi. ka imechani engaksï marhuakujka chpirini jájkuantasïndi.”
Ka Uájperi ambe arisï uandasïndi: “Chéti juramukua, Acha Diósï, méntkisïsti, ka inde juramukua enga terujkani anhaxurhijka.
Sési jásï amberi xénhchaska ka nósesi jásï amberi ikichaska; Diósïkini jimbosï t`'ungeni erakuti,~ ka iámukini tsípekua íntskusti sánderu eska máteru chéti pámpirichani.”
Ka uandastijtu: “T'úri Acha, t'úri uénani jámantki echerini sési uaxastaska, ka t'úri úska auandani.
Iámendu ima ambe k'amakurhiati, ka t'u k'óruri méntiksï jauaka. Iámendu ima ambe takusïni niuati k'amakurhini.
¡Eska takusï ambe, ísïri irhintaaka, ísïri mójtakuaka eska ambe mórhekorheni! Ka t'u k'óruri májkueni jauaka ka chéti irekua nómeni k'amarhuati.”
Ka Diosï ¿Náki ánjelini méni arhixaki?: “Jucheti t'irerkandanirini uaxanda, engani jámberi chéti ikiatspirichani péracheauaka eskari jatanduantauaka.”
¿Andi nóksï iámendu ima espiritueski engaksï Diósïri jántspirika imecheri engaksï p'ímutperatskua p'iuaka?



Jimbosï uétarhejti eskachi sési kurhajtsïtaaka imani engachi kurhakia, eskachi no jámaaka tsîncheni.
Ka jimboka uandakua engaksï ánjelicha uandantaka xáni uinhapeska, jimboksïsï no maiampetaranhantati ka nójtuksï jukari maiampetaranhani ima engaksï no kurhandiraka ka k'amanharhintaniksï.
¿Juchachi nénasï púamenhantaia engachi xáni k'éri p'ímutantskuani no patsapatsandakorhejka? Ima p'ímutantskua enga Acha uénaka uandantani, ka engajtsïni tátsekua ima ts'ïrimeracheka engaksï kurhajchakorheka,
enga támu, Diósïjtu mámaru jásï milagruecha jimbo ts'ïrimeraka ka enga xáni ambe Espiritu Sántu jurhenaka úni, engajtsïni ima íntskuka eska na ima eratseka.
Ka ísïsti eska Diósï no ánjelichani jurajkukuaska imani jimbanhe parhakpenini enga jurhani jaka ka engachi uandaxeni jaka.
Jimboka nema, nani karakatarhu exekorheska eska arhisïnga: “¿Andi ambeksï xániski parhakpeni anapuecha engari imechani miáuajka? ¿O ambejtuksï xániski acheti uajpecha engari imani uandanheajka?
Ánjelichani jinguniri sóndi sánderu kétsekua péraska ka tátsekuari t'íntskuarhu ka k'érikuarhu péraska;
iámendu amberi pérakuska eska ima juramukuaka.” Ka ísï jámaniri iámu ambe pérakutini, nómbema ima no juramukusïndi. Enga úka, útasïchi nótki exexaka eska iámendu ambe imani kurhandirakuxaka.
Ka imani enga sánderu kétsekua péraka eska ánjelichani, Jesusini; exexakachi eska t'íntskuarhu jarhaskia ka eska k'érikuarhu jarhaskia, jimboka úska uarhikuani uérakuni, jimbokajtsïni Diósï xáni kóndentaska, jimbosï uékati eska iámenduecheri jimbo uarhipiringa.
Sési jarhasti eska imani enga iámu ambe kurhandirakujka ka enga iámendu ambe imerika, eska uánekua uájpechani t'íntskuarhu pérauaka; eska nósesi nitamanchakua jimbo iámumendu séserantaapiringa imani enga p'ímutantskuarhu urhekupaapiringa.
Jimbokaksï májkueni úkateska ima engaksï pímbinhajkpinstika ka májkueni eska ima engaksï pímbinhajkuntskateka. Jimbosï Jesusi no k'uratsejti erachi arhiani.
Enga karakatarhu arhijka: “Aianguauaka néna engari arhinhajka chéti ka jucheti erachichani; ka k'éri ambekini p'irecheaka enga tángorhenhantatini janhaaka.”
Arhisïndijtu: “Ji imani mintsikani jauaka.” Ka ménderu arhisïndi: “Ixujtsïni jatsiska, jíndeni sapichani jinguni engarini Diósï íntsaaka.”
Ka jimbokaksï uájpecha májkueni iurhiri ka k'uiripeteka, jimbosï imajtu májkueni únhapti. Ka eska ísï uarhirini, Nóambakitini méntku k'amajkupiringa, imani enga uarhikueri k'érika.
Ka iámendu imechani p'ímutantaani engaksï méntku uarhikuani chérheparini irekani jápka.
Jimboka ísïska eska ima no ánjelichanisï juka p'ímutantaani; Abraniri sïrukuechanisï juti p'ímutantaani.
Jimbosï uétarhepti eska Jesusi iámendu ambe jimbo, iámenduechani jinguni májkuenipiringa ka eska ísï jámani úpiringa K'éri Táta no jurajkpirini ka kóntpirini, ka Diósïni marhuakuni jámani, ka eska k'ámarhintskuechani maiampetspepiringa.
Ka Jesusi úati jarhuataani imechani engaksï ts'éjkunhaaka jimboka imajtu ts'éjkunhaska.



Ísï jimbo, tatecha ka nanecha engajtsï kaxumbitika, engajtsï auandarhu anapu ambe jingunikia, kurhajcha je Krístuni, imani enga juchari jakajkukueri Uandakua párika ka Táta K'érini;
enga Diósïni, imani enga erakuka, nómeni jurajkujka, májkueni eska Moisesijtu na nómeni jurajkuntaka iámendu imeri k'umanchekuarhu anapuechani marhuakuani.
Ka Jesusi sánderu k'éri xénhasti eska Moisesi, májkueni eska na sánderu k'éri xénhajka ima enga k'umanchekua úkorhejka ka k'umanchekua k'éri xénhani.
Jimboka jarhaska nema enga k'umanchekuani úka; ka iámu ambe Diósï ústi.
Diósïri k'umenchekuarhu Moisesi kurhandiraspti, jántspiriparini, ka uandantapasïrempti ambe enga xáni Diósï uandapempka.
Ka Krístu chénjembo urherukusïndi eska Uájpa ma enga imeri márkuechani nómeni jurajkuajka; ka engajtsïni juchantsïni nómeni jurajkujka, ekachi nómeni jurajkuni jauaka mintsikani ka ekachi méntkisï tsípekua jinguni mintsikani jauaka.
Eska Espiritu Sántu na uandajka: “Ekari iásï Diósïni kurhajchaska,
ásï chupera je mintsita eska jiájkani engajtsï no kurhandirakupka eska jiájkani engajtsï Diósïni ts'éjkupka jima enga nónema irekaka,
jima engajtsïni chári ióntki anapuecha ts'éjkupka na uéjkijtsïni tsimani ekuatse uéxurhini exepkia ji ambesïni úni jápi.
Jimbosïni jiájkani anapuechani ikiakuapka, ka uandaspka: ‘Méntkisïksï mintsitarhu tsînchetini jámaxati; nóksï uéksïndi jucheti xanharichani míteani.’
Jimbosïni ikiatintku uandaka eskaksï ísï jámani jucheti mintsikorhekuarhu no inchaaka.”
Tatecha ka nanecha, xéparini je: ásï nema xáni nósesi jásï mintsita káme, enga jamberi Diósï tsípitini jarhareaka;
sánderu sáni, chúskuta je p'imarhperani, eska nónema jámaaka k'ámanharhintskua jimbo mintsita chuperani.
Jimbokachi Krístuni jinguni márkueskia, ekachi sési anhaxurhikorhetini jauaka mintsikani májkueni eskachi uénani jámantki na mintsikani jápka.
Enga arhijka: “Ekajtsï Diósïni iásï kurhajchaska, mintsitani ásï chupera je, eskaksï ima engaksï Diósïni no kurhandirakuka.”
¿Ka néksïsï no kurhandiraku Diósïni na uéjkiksï kurhajchapkia? ¿Andi nóksï imeski enga Moisesi Ejiptu euajpeantapka?
¿Néchanisï Diósï tsimani ekuatse uéxurhini ikiakuapki? ¿Andi no imechanisï ikiakuapi engaksï k'ámanharhintapka, imechani engaksï jima andatseraka uarhini enga nónema irekaka?
Ka ¿Andi no imechanisï arhia eskaksï mintsikorhekuarhu no inchaaka ima engaksï no kurhandiraka?
Ka ísï jámanichi exexaka eskaksï no úska inchani jimbokaksï no jakajkuska.



Ju je Diósïni chénharhini, jimboka uandarixaka eskaksï máru imeri mintsikorhekuarhu no inchaaka, jimboka jámaaka cha ma ísï pakarakuni ka no niárani.
Májkueni eskaksï ima, juchajtuchi jimbanhe aiangperakua ma aiangunhaska, enga úka, imechani no marhuakuasti jimbokaksï no jakajkukua jimbo májkuentatixapka imecha jinguni engaksï kurhapkia.
Juchachi incharixakaia engachi jakajkutika, enga Diósï uandaka: “Jimbosïni ikiatini uandaka eskaksï mintsikorhekuarhu no inchapiringa.” Enga úka, Diósï parhakpenini úni jámani imeri ánchekorhetani méntku k'amaraspti;
jimboka karakatarhu mápuru jataska eska iúmu tsimani jurhia úni jámani: “Enga na iámu ambe k'amarapkia, iumu tsimani jurhia úni jámani, Diósï mintsikorhespti.”
Ka eska na uandapkia: “Nóksï inchaati jucheti mintsikorhekuarhu.”
Ísï jimbo, sési jánhaskatini eskaksï máru inchaaka, ka eskaksï no inchaska, urhetku aiangperakua p'iticha jimbokaksï no kurhandiraska,
Ka Diósï máteru jurhia míndasti, enga iásïka, Dabini xáni ióni jimbo imani karakakata jimbo uandarasti enga arhijka: “Ekajtsï iásï Diósïni kurhajchakorheni jaka ambe enga uandani jaka, mintsitani ásï chúpera je.”
Jimboka, ekaksïni Josue jiáretapiringa eskajtsï mintsikorhepiringa, Diósï tátsekua máteru jurhiatekueri ambe nóteru uandapirindia.
Jimbo, sési kurhangukorhesti eska jakajkuticheri jimbo, k'éri mintsikorhekua janoxaka.
Jimboka ne enga ísï mintsikorhejka eska Diósï, iámu imeri ánchekorheteri mintsikorhesïndi ka Diósïjtu mintsikorhesïndi.
Ju je jángorhentani xásï mintsikorhekuarhu inchani, eska ísï jámani nónema imechani chúngumauaka engaksï no jakajkupka.
Diósïri uandakua sési jimbo tsípitisti ka sési ambe úsïndi, ka sánderu uinhamu akuarhpesïndi eska náki uéjki tiámu atajpetarakua enga tsimoru uarhomujka. Jima jamberi inchakutspesïndi engaksï kurhangukua espiritu jinguni arhukurhijka, ka kutukuecharhu jamberi ka únirhu teruakuni jamberi, ka p'ikuarhenhekuechani ka eratsekuechani miiuntspeantaasïndi.
Ima iámendu ambe exeni jarhasïndi ka nónema úsïndi jirikorhekuni; ima iámendu ambe xéntasïndi, ima engachi iámu ambe jurhimbitku aianguntaaka.
Engachi xáni K'éri Tátani jatsikorheka, Jesusini, Diósï Uájpani, enga auandarhu inchaka, ju je kánekuamendu jakajkuni jarhani.
Jimbokajtsïni juchari K'éri Táta sési kurhangucheaka engachi no úni jarhajka p'íngukorheni, jimboka imajtu májkueni ts'éjkunhaska; enga úpka, ima nómeni k'ámanharhintasti.
Ísï jimbo, ju je Diósï kóntpiriri k'éri uaxantskuarhu nósani chéparini andarhentani, eskachi kóntperata íntsïnhaaka ka eskajtsïni jarhuataaka na engachi jatini uétarhenchaaka.



Jimbokaksï iámendu k'érati tátecha parhakpeni erakunhasïnga ka imaksï uandapetspesïndi ka imaksï iámu ireteri k'amanharhintskuechani jimbo Diósïni kéjtsïtakua ambe íntskuntasïndi.
Ka p'amojkuasïndi imechani engaksï no mítetini ka xerejtsïtini k'amanharhintajka, jimbokaksï imajtu k'amanharhintstiska.
Ka jimbosï jatsiti eska mámaru járhati ambe intspentaaka imeri k'ámanharhintskuechani jimbo ka iámu ireteri k'amanharhintskuechani jimbojtu.
Ka nónema uandakorhesïndi eska ima k'éri táteuaka, imajku enga Diósï arhiaka, májkueni eska Aaronini na erakuka.
Ka májkueni, Krístujtu no uandakorhesti eska ima k'éri tátepiringa, sánderu sáni, Diósïsï k'érikua intskupti enga arhipka: “Jucheti uátsïtiskari; iásïkini tsípekua íntskuska.”
Ka máteru nanijtu arhisïndi: “T'úri méntkisï táteska, májkueni eska Melkisedeki.”
Enga Krístu íni parhakpeni jámani jápka, uinhamu ka ueparini kómarhispti imani enga úpiringa uarhikuarhu p'ímutantani, ka Diósï kurhajchaspti jimboka kaxumbespka.
Ka na uéjki Uájpepka, imani jimbo eska na kánhapka, jurhengorhespti kurhandirani;
ka enga na iámu ambe úkorhepkia, Jesusi p'ímutantspiri úkorhesti imecheri engaksï kurhandirakujka,
ka Diósï K'éri Táteni pérasti, májkueni eska Melkisedekini.
Inderi ambechi uánekua uandakua kámaxaka, k'óru úkua jukasti sésiksïni jánhastani, jimbokajtsï ióndasïnga kurhanguni.
Jimbokajtsï ióniskia, jamberijtsï jurhentpiripiringia, ka chájtsï uétarhenchasïnga eskaksïni ménderu uéntaaka Diósïri uandakua uénatarakua ambe jurhendani, xántsï k'uanhatsentaska eska sapi ma enga etsukua no újka jurajkuni, ka enga nótki újka xaxani.
Jimboka ne enga útasteru etsukua p'irani jaka, charhakuestiteru ka nótki úsïndi sési eratsekuntani.
Ka k'ératicha k'óruksï xaxasïndia ka únksïa chuperi ambe arhani; ka engaksï xáni ióni ísï úrini jurhengorhekia erakuni ambesï sési ka ambesï nósesi.



Ísï jimbo, ásteru jimajku k'uanhatsentani ja je enga Krístueri jurhengua uénatarakueka, ka ju je miákua jukarinia. Ka nóchi k'amanharhitskua jurajkukueri ambejku jurhentperani jarhani, ka Diósïni mintsikakueri ambejku,
ka itsï atajtsïkueri ambejku, ka p'ájtsïkperakueri ambejku, ka uarhiricheri tsíntskueri ambejku ka jurhiata arhinharhikperakueri ambejku méntku úndani jurhentperani.
Ísïchisï jámaakia engajtsïni jámberi Diósï tsípekua kuanetaaka.
Jimbokaksï no úsïnga ima engaksï tsántsïmapkia, ima engaksï ts'émupkia néneski auandarhu anapu ambe ka engaksï Espiritu Sántuni p'itipkia,
ima engaksï Diósïri jimbanhe uandantskuani mítepkia, ka engaksï mítepkia juramukuani enga jurhani jaka,
ka na uéjkiksï jurhedipkia, ka útasïksï nósesi úkua ambe andarheni jarhani, imaksï nóteru úati Diósïni jinguni k'uanhatsentani, jimbokaksï ima ménderu uéntasïnga Diósï Uájpani krúsirhu cháparhatani ka indeni úni jámanksï~ménderu uéntasïndi xérpeni enga ima teresmarhunhapka.
Jimboka ixu echerirhu, enga méntku janini jarhajka ka ambakiti ambe jukani, eskaksï p'ikuntaaka ima engaksï jatsiataka, imani echerini Diósï újchakurasïndi.
Ka jima ménderueni, enga ma ísï echeri tsurhumu ka akarheni ambejku jukajka, ima jurarkunhasïndi, ka ikimperata axuterku jakustia, ka k'amarhuni jámani kurhinhantaati.
Enga úka, xénhchakatecha, na uéjkiksïni xáni arhikia, jucha sánderu sési ambesïni erokorheni jaka ka imani ambe engaksïni p'ímutantaaka.
Jimboka Diósï sési maiampentasïnga ka no mirikurhiati eska cha xáni ambe imeri jakangurhikuani jinguni xarhatakia, ka engajtsï xáni chéni anapuechani jarhuataaka.
Uékaxakachi k'óru, eskajtsï táchani xarhatani jauaka xásï jarhojperata uarhikuarhu jamberi, eskaksïni ísï jámani sési janocheaka ima engajtsï mintsikani jaka,
eskajtsï ísï jámani no xépiti úkorheaka, sánderu sáni ísï jáma je eskaksï ima engaksï aiatsperakuani jurajkumenhajka, jimbokaksï jakajkusïnga ka jimbokaksï nómeni jurarkusïnga jakajkuni jarhani.
Jiájkani enga Diósï Abranini Aiakupka, jandiójku tsïrimeraspti, jimboka~Diósïni jinguni nóteru nema sánderu k'ériska
ka arisï uandaspti: “Jo, jíkini kánekua kóndeaka ka káneracheakakini sïrukua.”
Abrani, ísï tekantatini, íntsïnhaspti enga aiamenhapka
Ka parhakpeni anapuechaksï, sánderu k'éri nemeri jakangurhikua jimbo uinhajtsïtasïndi, ka imani uandakua jimbo, ambe uéjki arhirperata sési péntasïndi.
Májkueni, Diósï uékaparini sési iámu exeraani imechani engaksï intsïnhaaka, imani engaksï aiamenhatini jatsimenhaka,
eska ísï jámani úkorheaka tsimani ambe enga jatsika eska ísïuaka, enga Diósï no úaka chkuándirani, ka eskachi jucha engachi mintsikani jaka sánderu uinhamu tsípeni jauaka mintsikaparini.
imani engajtsïni juchari álmani uinhamu p'íngucheni jaka ka enga auandarhu anapu sánderu Pímbinhandekuarhu iauani jamberi inchajka,
jima enga urheta Jesusi inchaka juchantsïni urhechepani, májkueni eska Melkisedeki, enga méntkisï Táta K'érika.



Ka Melkisedeki, enga Salemi ireta irechepka ka Diósï auandarhu anapueri táteni, ima enga Abranini nípka kúntani, ka újchakurani, jiájkani enga junguani jápkia irechechani andaarini.
ka Abrani, imani íntskuspti andakateri sáni enga maiamperantskueka ka enga imeri jakangurhikua jamberi “kaxumbekueri irecha” arhikuekajka ka engajtu, Salemi anapu irechani, enga “sési jakueri irecha” arhikuekajka,
no kámsïndi tátjembani, níjtu amambani, níjtu némani kángorhejki, no mítenhasti káni andajpenuski, ni káni uarhiski ka ísï eska Diósï Uájpa, méntkisï tátexati.
Exe je eska xáni k'éri ambepka enga juchari ióntki anapu Abrani imani íntskupka andakateri sáni enga maiamperantskueka, ka imani ambe íntskuni enga sánderu jukaparhakuepka.
Ísïsti eskaksï Lebi uájpecha, engaksï tátekua p'irajka, juramukua jimbo arhikata jarhasti eskaksï imeri márkuecheri andakata maiamperantskua p'iuaka, na uéjkiksï imajtu Abraniri sïrukueni;
Ka Melkisedeki, na uéjki no Lebiri sïrukuepka, ima p'iraspti Abraniri andakata sáni enga maiamperantskueka, ka újchakuraspti imani enga Diósïri aiatsperakuechani káani jápka.
Ka nónema uandaati eska k'érisï újchakurajka sapichuni.
Ka ixu, andakata sáni enga maiamperantskueka, parhakpeni anapusï p'irajti; enga úka, uandanhasïndi eska Melkisedeki tsípiti jámaxaka.
Ka ísï jámani Lebijtu, Melkisedekini andakateri maiamuspti enga Abranini íntskupka, na uéjki ima p'irajka andakata maiamperantskueri,
jimboka tátjemba t'uíni Lebi ima jinguni jámaxapkia, jiájkani enga Melkisedeki kúntani nípka.
Enga úpiringa tátekua Lebichani jimbo k'amak'amasï espiritu p'inhani, ¿Ambeteruchi úrapirinia máteru tátani enga imajtu Melkisedekini jásïpiringa? ¿Ka enga no “Aaronini jáxepiringa”?
Jimboka eka, tátekua ménderuenintaska, juramukuajtu ménderuenintaati.
Jimboka ima engachi uandatseni jaka, máteru ireta anapueska, jima anapuesti enga nónema marhuarika tiósïo kéjtsïtakuarhu.
Ka sési xarharaxati eska juchari Acha, Juda anapuespka, ka Moisesi imani iretani nósani uandasti enga tátekua ambe uandani jápka.
Iámendu inde ambe sánderu sési jánhaskorhesti, enga ísï xarharaka máteru táta, Melkisedekini jásï ma,
enga no parhakpeni anapu jimbo táta únhaka, enga ima irekua xarhataka, enga nónema újka xerentani.
Jamberi imeri ambe arisï uandakata jarhasti: “T'úri méntkisï táteska, májkueni jásï ma eska Melkisedeki.”
Ísï jámani juramukua urheti, xerekorhentasti, jimboka no uinhapekua jukaska ka jimboka no marhuaska,
jimboka juramukua nómbema k'amak'amasï séserantaska, jimboka uénatarakuajkuespka, eskachi ísï jámani sánderu ambakiti ambe mintsikapiringa, engachi jimbo Diósïni andarherajka.
Ka no ískuespti; uandakua jukaparharatarakua jimboespti, ka máteruechaksï ískuespti,
ka inde uandakua jukaparharatarakua ima ísï uandaspti: “Acha uandastia ka no mómuntaati: ‘T'úri méntkisï táteska.’ ”
Jimbosï Jesusi pakaratspti ambakiti méni jati, enga úaka Diósï jinguni márkuenhantani
Ka támuksï ima tátecha uánespti, jimbokaksï no ióni jámsïrempka.
Ka inde k'óru méntkisï anapu tátekua kámsïndi, jimboka méntikisïska.
Jimbojtusï újti p'ímutantaani imechani engaksï Imeri jimbo Diósïni andarhentakorhentajka, jimboka méntkisï tsípiti jarhasïnga ka úsïndi uandapetspeni.
Xásï K'éri Táta máchisï uétarhenchani jápka: Kaxumbiti ma, enga nómbema nósesi niátaka, ka enga nómbema nósesi jásï jukaraaka, ka enga no pírekorheajka k'ámanharhintstichani, enga auandarhu sánderu karhakua péranhaka,
enga no uétarhenchajka eska mándani pauani urheta ambe ma aiatspentaaka imeri k'amanharhintskua jimbo, ka jimajku ireteri k'amanharhintskua jimbo kéjtsïtani, ísï eskaksï máteru Táta K'ératicha ka iámendu indeni ambe, ma jimbojku ísï ústi, enga aiakorheka.
Jimboka Juramukua, K'érati Táteni imani péraasïnga engaksï no uinhapekorheka: enga úka, uandakua enga jukaparhaka, ka enga juramukua jinguni tátsekueka, Uájpani táta ústi, imani enga k'amak'amasï sésika ka enga méntkisïuaka.



Engani xáni ambe arhikia ixu jámberi, engani sánderu k'éri ambe arhikuekani jaka imesti eskachi jatsikorheska xásï ma Táta K'érini, enga auandarhu anapu Juramutini tirerkandani uaxandaka,
enga ambakiti tióstarhu marhuatspeni jaka, enga Acha úka, jima enga no ísku nema úka.
Jimbokaksï iémendu Táta K'ératini péranhasïnga eskaksï ima aiakuntaaka jurhengua ambe ka kéjtsïtakua ambe: jimbosï uétarhejti eska imajtu ambe ma aiatspentapiringa.
Jimboka ima no jámberi tátepiringa enga parhakpeni jámani japiringa, jimbokaksï ixu jámaxakaia engaksï k'éjtsïtakua ka jurhengua ambe aiatspentajka.
Indeksï tátecha imani ambe uandatsekorhekusïndi enga auandarhu anapu kakonhaskakueka, eska Moisesi na jásï ma xarhatamenhaka enga Tióstani uénani jámempka úni. Jimboka arhisïnga: “Exe, ísïrisï jásï ma úaka eskari juátarhu na jásï ma xarhatamenhaka”.
Ka ima sánderu sáni ambakiti úkua ma p'irastia jimboka imeri jimboeska enga sánderu ambakiti pakatperakua jaka ka enga sánderu ambakiti ambe aiátsperakueka.
Eka urheta anapu pakatperakata nómbema arhikua jukapiringa, máteru nóteru uétarhepirindia.
Enga úka, Diósï no k'amak'amasï sési xéjpentasti ka uandasti: “Acha uandasti: Jauati jurhiata engani Israeli ka Juda jinguni jimbanhe ambe pakatperaaka
I pakatperakua no májkueniuati ima jinguni engani chári ióntki anapuecha jinguni pakatperaka jiáni engaksïni jupijkuka uékanksïni Egipto petaatantani; ka jimbokaksï pakatperakuani no kurhandirakuska ji jurarkuaska, Achasï ísï uandajti.
Engani Israeli jinguni pakatperaaka engaksï na ima jurhiatecha nitamaakia, arhiauati, Achasï ísï uandajti: Jucheti juramukuechani inchajtsïtauaka ka imecheri mintsitarhu pakataaka. Ji imecheri Diósïuaka ka imaksï jucheti ireteuati.
Nóteru uétarheatia eskaksï márku iretarhu anapuecha jurhentperaaka o eskaksï márkuecha jurhentperaaka eskaksï Achani míteaka, jimboakajtsïni iámeduecha míteakia, k'érati ka sapirhaticha.
jimbokani p'amojkuaka imechani engaksï nósesi ambe niátaska, ka k'amanharhintskuechani mirikurhikuauaka
Ka enga arhika eska jimbanhe ma juramukua jarhaska, arhikuekaxati eska urhetku anapu nóteru marhuasïngia; ka ambe enga iónikia ka t'arhepenia, uarhixamtia.



Ióntki anapu pakatperakuajtu p'indekuechani kángorheasïrempti ka tióstani jatsikorhespti ixu parhakpeni.
Tátsepani jatsinhasïrempti kandela jatakua ka kurhinda Diósï mindakata p'íjtsïtakua,
Jima tátsepani enga tsimandarhu arhunhepka jima Santisimurhuespti,
enga xunhanda jatsikutarakua tiamu tiripitiri kéjtsïtatarakua jápka, ka Pakatperakata jatakua ka jima máteru mana jatakua, imajtu tiámu tiripitiri, ka Aaroniri chkari enga ménderu tsikirhuntapka, ka pakatperakateri juramukuecha.
Jimaksï anhajtsïkutixapti ánjelicha engaksï Diósïri uinhapekua xarhatempka ka engaksï iámu k'umajtsïtempka puátsperantskuarhu. Eka úka, iáiasïksïni inderi ambe no k'amak'amasï aianguaka.
Enga xáni ambe ísï pérakata jarhempka, tátechaksï méntkisï jimajku inchasïndi enga inchani jámantkueka ka jimaksï marhuasïndi Diósïni uandatsekorhekuni.
Ka K'éri Táta tsimandarhu ma xánharku inchasïrempti ma uéxurhini jimbo ka jandiójku, ka no úsïrempti inchani enga no páni japiringa iurhiri enga imeri k'amanharhintskua jimboepiringa ka támu pásïrempti enga ireteri jimboepiringa.
Espiritu Santu indeni jimbo jánhastpesïrempti eska santisimurhu nótki mítakorhesïrempka jiájkani jámberi enga útasï japiringa Tiosta enga urhetipka.
Iámendu inde ambe íni jurhiatekuacheri eranhaskatarakuesti, májkueni eska jima na mámaru ambe kéjtsïtanhempka enga uandatsekorherichani no marhuakuempka k'amak'amasï séserantaani.
Ka akua ka itsïmakua ka iámendu jásï pímbinhajkperantskua p'indekua ambejkuespti, enga jiájkani jamberi únhempka enga jamberi janopiringa jurhiata enga ménderuenipiringia.
Ka Krístu K'éri Tátestia imani ambakiti amberi enga jurhani jaka, Tióstarhu sándeu k'éri ka sánderu séserantskata, engaksï no parhakpeni anapuecha úka, ka enga no ixu parhakpeni anapueka.
Ka ma xanharku ka méntku inchasti ka nóteru méni uéntaati, ka no máteru amberi iurhiri aiatspentani, imeri iurhirisï aiatspentaati engajtsïni jimbo k'amanharhintskuarhu p'ímutantaka.
Ísïsti eska manakorhericheri iurhiri ka uákasï kurhirakateri pakajpekata marhuasïrempka enga atarhekorhenhempka, enga úka, jinijkusï p'ikurhpentempti,
¡Náxantsïni no sánderu sési pímbinhajkuntajki Krístueri iurhiri! Enga Diósïni jinguni nómbema arhikua jukaka ka enga Espíritueri jimbo, enga méntkisïka, aiakorhentaka ka esachi ísï jámani Diósïni marhuakuaka, enga tsípiti jámani jaka.
Jimbosï jimbanhe pakatperakueri ima pakaratspititi; eska imeri uarhikua p'iuaka iámendu nósesi úkata ambe enga ióntki anapu Pakatperakua jimbo nósesi niátanhapka, ka eskaksï p'iuaka ima engaksï uandajpanhantakia intsïnhani engaksï méntkisï anapu aiamenhatini jaka
jimboka uétarhesïnga eska úrheta uarhiaka ne enga karakata jimbo jurajkutini jarhajka aiatsperakua,
jimboka karakata jiájkani marhuasïngia enga na uarhinhajkia, ka nótki marhuasïndi enga útasï jámani jauaka ima enga aiatspitika.
Urheta anapu pakatperakuajtu uenakuarhu iurhiri tsîtanhaspti.
Moisesijtu jiájkani enga na k'amarapkia imeri iretani Juramukua arhikuntani, imajtu manakorhericheri iurhiri itsï jinguni jeuetatini ka takusï charhapiti ka isopo jimbo, karakatani jamberi atarhespti ka iámu atarhpespti
uandaparini: “I iurhiri Pakatperakueristi engaksïni Diósï axacheka”
Ka Tiostantu atarhespti ka iámendu ambe enga uandatsekorhetarakueka;
jimboka Juramukua arhisïnga eska iámendu ambe jatsispka iurhiri jimbo pímpinhajkunhantani, ka enga no tsíncheska iurhiri eska no púatsperanhantaaka.
Jimobosï uétarhejti, eska p'imbinhajkunhantaaka iámu ambe enga auandarhu anapu ambe ts'éndantajka, enga úka, auandarhu anapu ambe sánderu ambakitiri iurhiri jimbo p'imbinhajkunhantasïndi
Jimboka Krístu no jima sánderu Pímbinhandekuarhusï inchaka enga parhakpeni anapu nema úka, enga imani ts'éndantajka enga ísïka, uandarhumendusï inchati, Diósïni kurhandirakuni juchantsïni arhijpecheni,
ka no mémechani uéntani iakorhentani, eska Táta K'éri na jámka mándani uéxurhini ka útasï máteru amberi iurhiri aiatspentani.
Enga ísïpiringa mémechani uéntapirindi nósesi nitamakorheni, jiájkani uératintki enga parhakpeni uénaka. Sánderu sáni iásï xarharasti ka ma xanharku, iásï enga sánderu sési jándekuarhueka, imeri aiakorhentskua jimbo jurhasti k'ámanharhintskuani méntku k'amajkuni.
Ka májkueni eska na jaka, eska parhakpeni anapuecha ma xanharkusï uarhiaka ka eska tátsekua janoaka arhinharhikperakua,
Krístujtu májkueni, enga na aiakorhentaka iámdenduechani k'ámanharhintskua p'ikurhpentani, ménderu xarhantaati, nóteru k'amanharhintskua p'ikurhpentania, p'iuantanisï juuati imechani engaksï erontani jaka.



Moisesiri juramukua k'umandajkuespti imani juramukueri enga jupiringa, no ísïsptimendu, nómeni úati iámu séserantaani imechani engaksï andaparhakuentajka imani jimbojku enga mándani uéxurhini aiatspenhantajka
Jimboka eka úpiringa, ¿Andi nóksï jámapirini nóteru aiatspentania ima engaksï pimbinhaxentapiringia?
Enga úka, sánderuksï mándani uéxurhini miántasïndi ambe engaksï xáni k'amanharhintstika,
jimboka uakasïri ka chibueri iurhiri no úsïnga k'amanharhintskuechani p'ikurhpeantaani.
jimbosï Krístu enga andajpenuni jámempka Diósïni arhipti: “Nori uéksïnga aiatspentskua ambe níjtu kéjtsïtakua ambe, k'óruni anhanhatakua ma íntskuska.
Nóri jaiapanhentasïnga eskaksïni ambe ma aiachentaaka níjturi uéjki eskaksïni kéjtsïtacheaka mintsikaparini eskari k'amanharhintskua p'ikurheantauaka.
Jimajkani uandaska: ‘Diósï, ixu jarhaska, eska na karakata jaka jucheti ambe, imani ambe úni Diósï, enga t'u eratsetini jaka.’ ”
Krístu arisï uénaspti uandani: Aiatsperantskua ambe, ka manakorheri kéjtsïtakata ambe, ka k'amanharhintskueri aiatsperantskua amberi t'u no jaiapenhentasïnga, nájkiruka Juramukuarhu ísï arhijka
ka útasï uandaspti: “Jurhaxaka imani ambe úni engarini t'u juramucheaka.” Xérentsï urheta anapu juramukuani ka jimbanhe ma péntsï.
Ka kaxumbentasïngachi jimboka Krístu ma xanharku ka enga méntkisï marhuauaka aiakuntaska imeri anhanhatakuani, eska Diósï na eratsetini jápka.
Ka tátechaksï pauanipauani anhandentasïndi uandatsekorheni ka méntku úndani májkueni jásï ambe aiatspentani, enga nómeni újka k'amanharhintskua p'ikurhpentani.
Ka Jesusi k'óru k'amanharhintskuechani jimbo ma xanharku aiakorhentasti, ka Diósïni t'irerkandani jakusti ka nóteru méni kénditanhaati,
ka jima jauati erokorheni engaksï jamberi imeri ikiatspiricha jatandunhantaaka.
jimboka ma xanhari jimbojku aiatspentatini iámu séserantaaska kaxumberantskatechani.
Espiritu Santujtujtsïni inderi ambe aianguntasïndi enga uandajka:
“Arini ambesïni pakatperaaka ísï tátsekua enga na úkorheakia, Acha uandasïndi: Jucheti juramukuechani mintsitarhu pérakuauaka ka sési pakajtsïtauaka
ka uandastiteru: Ka k'amanharhintskuechani ka ísku ambe niátakua mirikurhikuauakia.”
Ka enga púatsperanhantajkia, nóteru uétarhesïndi eska kéjtsïtakua ambe kánhaaka nóna k'amanharhintskua p'ikurhperanhantani.
Tatecha ka nanecha engaksïni jucha xáni xénhchajka, iásï k'óruchi sési mítetixaka eskachi Jesusiri iurhiri jimbo úakia sánderu no chéparini inchani pímbinhandekuarhu,
imani jimbanhe ka tsípiti xanhari jatani, enga Krístu uénaka úrani arhunhekuarhu ísï, enga imeri anhanhatakueka,
ka K'éri ma Tátanchi jatsikorheska enga Tióstani urherukuni jaka,
ju je mintsita jinguni andarhentani, k'ámak'ámasï jakajkuparini, mintsitechani p'imbinhajkuantaatini, eska nómbema pakanhetspetini jauaka ka ambakiti ítsï jimbo jikuantatini
Ju je sési anhaxurhikorhetini mintsikani jarhani, jimboka ima nómeni jurajkpesïnga enga Aiatspitika.
Ju je exejperani jarhani eskachi jurhengorheaka jarhojperani ka sési ambe úni,
ka nójtu jurarkuni tángorhentani jarhani, eskaksï máru na nóteru tángorhentka, sánderu sáni, ju je tsíperperantani, sánderia iásï engachi exeni jaka eska Jurhiata janonguaxakaia
Jimboka ekachi k'amanharhintaska miákorheparini ka mítetini imani ambe enga isïka, imani k'amanharhintskua jimbo nóteru ambe ma úatia aiatspentani,
imanderukusï erokorheni jauatia enga arhinharhikperanhaaka ka chpiriri kurhunhperakua sóntkusï no kurhandirechani auantauati.
Eka nema no kurhandirakuska Moisesiri Juramukuani, nósani p'amojkunhasïndi uándikunhani, engaksï tsimani o tanimu uandakuntaska.
Nójtsï eranhaskasïnki eskaksï sánderu ikimenhaaka ne enga Diósï Uájpani t'auandurhintaka, ka engaksï Krístueri iurhirini ikichaka, imani iurhirini enga sántuerantaka, ka enga Espírituni jamberi útakuka, nándijtsïni ima kóndejki.
Jimbokachi míteska imani enga uandaka: “Ji mítetarauaka; Ka uandastijtu: Iretani Acha arhinharhikuati.”
¡Kánekua nósesisti eskari Diósïni ísï andarhentaaka!
Míantsï je engajtsï jima nimatiru p'ípkia imani enga isïka, uétarhespti eskajtsï p'ikuarherapiringa néna enga~úkua jukajka uinhamu uarhipeni,
ménichani jimbokachi uánekua japarini nósesi arhinhasïnga ka atanhani; ka ménichani imechani jarhuataani jámani engaksï májkueni nósesi kánhani janhapka.
Jimbokajtsï chájtu p'ikuarheraska néneski ónhakata jarhani; ka tsípekua jinguntsï uékaska eskaksïni chári ambe euakorhepiringa, jimbokajtsï mítetixapka eskajtsï sánderu ambakiti jatsikorhekua kámaxaka.
Ásï jáma je iásï nóteru mintsikani jarhani, jimbokajtsï kánekua maiamunhantaaka.
Uétarhesïndi eskajtsï Diósïni ánchperata úkuni jámani tekantaaka engajtsï nósesi ambe úkorhenchani jauaka ísï jámantsï intsïnhaaka engajtsï aiamenhatini jaka.
Jimboka Karakata arhisïnga: “Sóntkusontkusï, juuatia ima enga juuaka. Nóteru ióndaatia.
Jucheti kaxumbiti jakajkukua jimbo irekani jauati; k'óru eka chéska, jucheti álma imeri jimbo nóteru tsipeni jauati.”
Enga úka, juchachi no chémskaska engachi jurajkutakorheaka eskachi tsîncheaka, jimbochisï jakajkutika ka ísï jámanchi juchari álmani p'íjpantaaka.



Jakajkukua maiamperakuesti imeri engachi erokorheni jaka; ima jimbo jánhaskorhesti eskachi jakajkusïnga iámendu ambe engachi no exejka.
Diósï juchari ióntki anapuechani jaiapanheantaasti jimbokaksï jakajkusïrempka.
Jakajkukua jimbojkuchi míteska eska Diósï uandakua jimbo úska eska xáni ambe auandarhu jaka, ka arhikuekasïndi; eska ambe anga xarharajka, jima uérateska enga no xarharempka.
Abelijtu jakajkukua jimbo Diósïni sánderu k'éri ambe aiakuntasti eska Kaini, ka imani jimbo kaxumbiti únhasti, jimboka Diósï jaiapanhekuntaska enga ima aiakuntaka; ka na uéjki Abeli uarhikia Diósï útasï miántaxati.
Ka jakajkukua jimbo, Enoki tsípiti pánhantasti, eska no mítepiringa néneski uarhini, jimbosï nómeni xénhantapti imeri anhanhetakua, jimboka Diósï pántaska. Karakatarhu arhinsïndi eska Diósïni jaiapanherantasïrempka.
Jimbo, Diósïni no úsïndi jaiapanherantani enga no jakajkuaka, jimboka ne enga Diósïni andarhentaaka, urheta uétarhesïndi eska jakajkuaka eska Diósï jarhaska, ka jakajkuni eska imechani engaksï jirinhantajka sési maiamuantasïnga.
Jimboka Noe jakajkuspka enga Diósï aiangupka imani ambe enga nótki exempka, jimbosï ima, chérheparini teparini ma úpti ka engaksï imani jimbo imeri márkuecha no itsïrhu uarhimepka; ka jiájkani jakajkukua jimbo jánhastarasti parhakpeni anapuechani eskaksï támisï jámaxapka ka ísï jámani újchakurakua intsïnhaspti engaksï imecha intsïnhajka engaksï jakajkujka.
Abranijtu Jakajkukua kurhandiraspti enga Diósï uandajpapka, ka uérasti nirani, jini echerirhu enga jurajkumenhapiringa, ka uéraspti, no míteparini nanisï niárani jámempki.
Jakajkukua jimbosï Abrani, Echerirhu enga aiamenhapka, kómu jámapti, enajki ambe ima no jima anapuepki, uapajtsïtakuarhu irekaparini, májkueni eska Isaki ka Jakobu, jimbokaksï imajtu májkueni ambe iamenhatixapka.
jimboka ima k'éri iretani enga pítsekua sési jukaka mintsikaxapka, enga Diósï úka ka eratseka néna enga jáxepiringa.
Sárajtu jakajkukua jimbosï intsïnhapti uinhapekua eska úpiringa sapini kámani, na uéjki kutsïmepkia, jimboka jakajkukuspka imani enga aiakupka.
Jimbojtusï uánekua sapichani kángorheapti na uéjki kánekua k'éripkia, xáni uáni eskaksï jóskuecha xáni uáneka, xáni uánekua enga jámberi no újka miiuani, eska na no úkorheka k'éri japundarhu uanamukuni kutsarini miiuni.
Imaksï iámendu, jakajkuparini uarhisti ka nóksï intsïnhasti engaksï aiamenhatini jápka: ka jíani jatintkuksï ústi eranhaskani ka exeni ka uandakorhenksï eskaksï no ixu parhakpeni anapueska ka eska nónema míteaska.
Ka ne enga ísï uandajka, sóntku jánhaskorhesti eska máteru parhakpeninisï jirinhani jámani jaka;
ka eskaksï no íni parhakpeninisï jirinhani jámani jaka, jimboka ekaksï íni parhakpenini miáni japiringa engaksï uéjpentapkia, eratsepirindiksï méni ísï k'uanhatsentani.
Sánderu ambakiti ambeksïsï jirinhajti, imani enga auandarhu jaka. Jimbosï Diósï no k'uratsenharhiajti, engaksï ima arhiaka eska uandaparini jámaaka eska imecheri Diósïska, jimboka k'éri iretani ma míndaatixakaia.
Abrani jakajkukua jimbosï uékapti Isakini Diósïni aiakuntani jiájkani enga ts'éjkunhapka ka ima enga aiamenhatini jápka tsípekua jinguni uékaspti májku uájpani aiatspentani,
jimboka arhinhatixapka; Isakini jimbori uánekua sïrukua jatsiaka.
Ka eratsentasïrempti útasï, néna enga Diósï xáni uinhapekua kámka enga újka tsítantani. Ka inde arhikuekasïndi eska Abrani, Uájpa Isakini uarhikuarhusï p'íjpantaka.
Isaki jakajkukua jimbosï Jakobuni ka Esauni újchakurati eskaksï uánepiringa.
Jakobujtu, jakajkukua jimbosï újchakuraapti iámendu José uájpechani, jiájkani enga uarhini jámempkia ka k'ámaratini tsérhukua tenhexkorhekuarhu p'ijtsïtani.
Josejtu jakajkukua jimbosï Israeli anapuechani arhiapti eska méni jatsipiringa Ejiptu uéakuntani ka aiakuaspti eskaksï imeri anhanhatakuani imechani jinguni pántapiringa
Moisesiri tátjembaksï jakajkukua jimboksïsï Moisesini tanimu kutsï jískapti enga andajpenutintku jápka, jimbokaksï exespka eska sapi kámekua sési jáxespka, ka nóksï chéspti irecheri juramukuani no kurhandirakuni
Moisesï k'éritinia, jakajkua jimbosï no jiókorhepti eska Faraoniri nimakua arhinhapiringa.
Sánderu sáni uékaspti eska Diósïri iretani jinguni nósesi kánhapiringa eska namoni jurhiajku k'amanharhitskueri áspekua ts'émuni,
Sánderu sáni uékaspti Krístueri nósesi nitamakorhekatani jukaparharani, jimboka exerixapkia ambesï intsïmbenhantapirinki.
Jakajkuparinisï Ejiptu uékuantapti; sési anhaxurhikorhespti eska ambe Diósïni exeni jarhani.
Jakajkukua jimbosï Páskueri k'uínchekua úntapti ka iurhiri atamutatspeni, eska ísï jámani k'amajkpiri nómbema úkuapiringa Israeli anapu charhaku urhetichani.
Jakajkukua jimboksïsï k'éri japunda Charhapitirhu k'arhindueni parhimepti; jiájkani engaksï Ejiptu anapuechajtu uékapka májkueni parhimeni ka jimaksï uarhimeni
Jerikojtu jakajkukua jimbosï ótakua xerenhantati, ka urhetaksï iúmu tsimani jurhia iurhipkurhanhaspti.
Rajabi, uarhiti ísku jándi, jakajkukua jimbosï no márku uarhipti, imani no kurhandicha jinguni, jimboka tsípekua jinguni mintsikorheraaspka Israeli anapuechani, engaksï urhepapka erantskani.
Ka ambejtuteruni úni arhia sánderu, jurhiata no andangutapirindi engani uandantapiringa Gedeoniri ambe, Barakiri ambe, Sansoniri ambe, Jefteri ambe, Dabiri ambe, Samueliri ambe, ka iámendu Diósïri uandaricheri ambe.
Imaksï jakajkukua jimbo uánekua juramukuechani kétsekua pérasti, terujkanksï anhaxurhisti, intsïnhastiksï engaksï aiamenhatini jápka, púkichanksï pínasku jatsiasti;
nósesi jásï chpirinksï pátasti, uarhikuanksï uérakusti, ambakekorhentastiksï, nóksï sáni chésti enga uarhipeni k'uanika, ka p'urhejkuti uérakuechanksï no jióasti;
Máruksï nanecha uámbechani tsípiti intsïnhantasti, ka máruksï jámberi no jiókorhesti eskaksï jurajkunhapiringa ka na uéjkiksï atanhani jápka, mintsikaparini eskaksï sánderu ambakiti ma tsíntapiringa;
máteruksï nómbema uandasti engaksï teresmarhunhani jápka ka engaksï k'uikirhenhani jarhempka ka jámberi tiamu jimbo jótanhani ka ónhanhani;
tsakapkueranhastiksï, nósesi ambeksï úmenhasti, kachundurhinhastiksï, tiamu atajpetarkua jimboksï atanhasti uándikunhani; ísterkuksï jámasti mirinchetini karichiri ka chibueri sïkuirijku jukarini, nómbema jinguni; iámu xukakata ka nósesi kángata
¡Parhakpeni no nitatarhespti eskaksï andajpenupiringa! ka k'óruksï jimesï jámaspti enga no nema irekaka ka juátarhu ísï, p'orhotarhu ka inchanharhikutini ísï irekaparini.
Iámenduksï míanhantasïndi jimbokaksï jakajkusïremka ka k'óru nóma intsïnhaspti enga Diósï aiakuatini jápka.
Diósïjtsïni míndatixapti sánderu ambakiti ambe, ka uékasti eskaksï ima, juchari jimbo péranhapiringa jima enga k'amak'amasï sésika.



Jimbo, engachi xáni uáni jatsïkorheaka imechani, engaksï jakajkukua xarhatani jaka, ju je k'ámanharhintskuechani ka nósesi jásï ambe uauarhekorhentani, ka ju je uinhapekua jinguni kúmani ambe engajtsïni ts'éjperakua janocheska,
Jesusini sési erateparini, imani enga jakajkutpeni uénajka ka enga jakajkutpejka, ima enga uékaka eska krúsirhu cháparhatanhapiringa na uéjki xáni k'uratsekua ambepka ka enga iásï Diósïri juramukuarhu tirerkandani uaxakatini jaka.
Chájtu imani eranhakua p'itaku je, enga k'amanharhintsticha jimbo ísï kánhaka, ka no jámani je chkétakorheni.
Nótkijtsï méni kuájpekorhexaka enga k'uanika iurhiri jamberi tsîtani xáni k'amanharhitskuani no jiókorheni.
Mirikurhiskajtsïa imani engaksïni: jucheti uátsïti, arhika: “Jucheti uátsi, ásï no jiókorhe, Acheri jurhimberperata, ka ásï chkétakorhe engakini xukaska.
Jimboka Acha imanisï jurhimberajka néni enga xénhchajka, ka iámendu imechani enga imeri sapini míngorheajka, ataasïndi.”
Nósesijtsï nitamakorhexaka jimbokaksïni uéksïnga jurhimberantani. Imeri sapinksïni kámsïndi, ¿Andi náki sapi no jurhimberanhasïnki?
Ka ekachi ambe no jurhimberanhaska, eska iámenduecha na jurhimberanhajka, arhikuekasïndi eskachi máteru uájpeska ka nóchi ima uájpeni.
Ka támu, jatsikorhespkachi juchari tátechani engajtsï anhanhatakua íntskuka, engajtsï jurhimberempka, ka juchachi janhanharhiasïrempka. ¿Andi no sánderu sésiski Espirituecheri Táte auandarhu anapuni iámu kurhandirakuni, ka ísï jámani, sési irekani?
¡Nándijtsïni ima imeri jurhengua jimbojku jurhimberempki ka enga namoni jurhiajku marhuapiringa!; ka imajtsïni juchari sési jimbosï jurhimberani jati ka eskachi juchajtu intsïmbenhaaka imeri kaxumbekua
Ísïsti eska nóma jurhimberperakua sési p'ikuarherakorheska, sánderu sáni p'amesïndi; enga úka, tátsekua xarhakuantaasïndi sési jakua, engaksï nómbema úkorhenchaaka, imechani engaksï jurhenaaka jurhimberperakua p'irani.
Jimbo, tarhatantsï je jájkichani engaksï andatserani jákaia, ka jauataa je jurhintskuechani engaksï xúrini jaka
ka jurhimbentskantsï je xanharichani engaksï nósesi jándepka, eska ambakentaaka ima enga no újka xanharani, ka no sánderu kánerani p'amenchakua.
Jángorhentsï je iámenduecha jinguni sési jarhani, ka kaxumbeni, jimboka eka no ísïuaka nónema úati Diósïni exeni.
Exeni ja je eska nónema no jiáretanhaaka eska Diósï kóndeaka; ka eska ísï jámani, nónema sïrangua k'ameri jukaaka ka nójtu máteru nemani pájtamani.
Eska nónema Esaueni jámaaka: ísku jándi úkorheni, enga máxanhari t'irekua jimbojku imeri urhetikuani atarantaka.
Míteskajtsïa enga tátsekua uékani jápkia eska újchakuranhapiringa; ka nóteru jiókorhenhania, ka no úspti mójtsïtpentani, na uéjki uérani jápka.
Chájtsï no imani ambe andarheraska enga p'ikuarherakorheka: Chpiri, pájpakandekua, kánekua pájpakandekua, akuitse janikua,
sïuangua kúskani, ka xáni uinhachamenhani engaksï jamberi uandakorhepka eskaksï xántku uandaxemenhapiringia.
jimbokaksï no úsïrempka kurhandirakuni imani enga arhimpka: “Ne enga juatarhu atastaaka, ne uéjkini, na uéjki manakorheri méni, tsakapurhu túskuntsï je imani.”
Nósesi jánhnaskorhespti jimbosï Moisesi jamberi uandapti: “Manaraxaka xáni chéni.”
Ka jimini ménderueni, chájtsï Andarheraska Sioni juatani, enga Diósïri tsípitiri k'éri ireteka, uandarhu anapu Jerusalenini ka exeaskajtsï uánekua ánjelichani engaksï tángorhentatini jaka Diósïni k'éri ambe arhini,
ka imechani exeani, uájpa urhetichani, ka Diósïni enga iápuru ísï arhinharhikprika ka kaxumbiticheri espirituni engaksï niántakia,
ka Jesusini, enga jimbanhe pakatperakueri maiampetspitika ka iurhirini engachi jimbo iámu p'imbinhajkunhantaka enga Abeliri iurhiri jinguni sánderu ambakitika.
Ásï jáma je no kurhakuni imani engaksïni uandajpani jaka; nándiksï imajtu no úia andi uérakuani engaksï no jiókorheka eska parhakpeni anapu arhijkutaauaka; juchachi sánderu no úaka ekachi no kurhaska imani egajtsïni auandarhu uératini uandajpani jaka.
Jiájkani Imeri uandakua eratsetarpentaspti. Ka iásïjtsïni arisï aiachexati “Ménderu uéntaaka jencherani ka nóteru echerirhuterkia; auandantuni jencheraaka.”
Enga arhijka “ménderu,” arhini. Arhikuekaxati eska manatanhaaka ima ambe enga úkateka, jimboka úkateska, ka eska ísï jámani méntkisï jauaka ima ambe enga no úkateka.
jimbochisï jucha engachi p'ikaia irechekua enga no újka manatanhani, no euanhantaaka kóntperata, ka indeni jimbochi Diósïni aiakuntaaka ambe enga ima jaiapanhentaaka, kánekua k'éri ambe arhiparini ka kánekuamendu janhanharhiparini,
jimboka juchari Diósï chpiriska enga apejpentka.



Méntkisï xénhchperani ja je.
Ásï miripakurhi je sési eropeni; ísï jámanksï ma xanhari, no jámberi míteparini ánjelichani sési eroaspti.
Ásï mirikurhia je imechani engaksï ónhakorheni jaka, chájtu májkueni p'ikuarherani ja je eskajtsï ambe imecha jinguni márku ónhakata jarhani, imechantu ásï jurajkua je engaksï nósesi kánhka, mía je eskajtsï chájtu méni nósesi kánhaaka.
Iámenduecha janhanharhpera je tembuchaticha, eskaksï tembuchaticha no inchakutsperaaka; jimboka Diósï arhinharhikuauaka ísku jándichani, ka máteru néma jinguni ísku ambe úrichani.
Ásï tumina kánhcha je; tsípe je imani jimbo eskajtsï xáni ambe jatsikorheka, jimboka ima uandaska: “Nókini méni jurajkuaka, níkini méni jurarkua.”
jimbochisï nósani chéparini arhiaka: “Acharini jarhuataati; no chéaka. ¿Ambejtujtsïni úchea?”
Míaua je imechani engaksïni urherukuchejka, imechani engaksïni Diósïri uandakuani ianguntaka ka exea je néna engaksï uarhika, chájtu májkueni jakajku je eskaksï ima.
Jesukrístu méntkisï májkueniuati, ka méntkisï ísïuati.
Ásï jurajkutakorhe je eskaksïni máteru ambe jurhendaaka. Sánderu sésisti mintsitani kóntperakua jimbo uinhaperani, eska t'irekua jimbo uékani uinhaperani, enga nómbema marhuakuaka imechani engaksï xáni ambe aka.
Juchachi k'éjtsïtatarakua ma jatsikorheska engaksï tátecha no újka jima arhani.
Manakorhericheri kuiripeta engaksï K'érati Tátecha Tióstarhu pérka, enga k'ámanharhintskua maiampetarakueka, ekuarhuksï kurhinhantasïndi.
Jimbosï Jesusijtu iretani kaxumberantani imeri iurhiri jimbo uérakua atanhapti uándikunhani.
Ju je juchajtu uérani jurajkuchi juchajtu méntkueni k'uratsetanhani;
jimbokachi ixu parhakpeni no májku k'éri iretani jatsikorheska, sánderu sánichi imanisï jirinhani jámani jaka enga jimbanhe ireteuaka.
Ju je méntku Jesusini jimbo iakuntani jarhani k'éri ambe arhikua, ¡Ju je juchari penchumekua jimbo k'éri ambe arhini!
Ásï miripakurhi je sési ambe úni ka jarhojperani; Diósï indeni jásï aiatspentskuasï jaiapanhentajti.
Kurhandirakua je chári úrhejtsïkurichani, ka iámu kurhajchaa je, jimbokaksïni ima méntku uandanheaxaka jimbokajtsï Diósïni ainguntaaka, eskajtsï tsípeparini uandantaaka ka no uéparini, ískuepirindia uérani jarhani.
Arhijpechejtsïni juchantsïni, jimbokani jucha iámu ambe sési miákorhexaka úni, ka iámendu ambechi sési úekaxaka úni.
Ka sánderu uinhamujtsïni arhijpeche eskani úaka sóntku ménderu cha jinguni jarhani.
Ka eska Diósï enga sési jakueka, enga Jesusini tsítantaka, imani enga karichi Erangitika enga imeri iurhiri jimbo ts'ïrimeraka pakatperakuani,
chánksïni iámu ambe jimbo séseraaka, ka eska juchantsïni kámaaka eska ima na uéjka, Jesukristueri jimbo enga méntkisïuaka. Ísïchi jakajkuni jauaka.
Kómu arhixakaksïni tatecha eskajtsï íni sapichu p'imarhperatani jiókorheaka.
Aianguxaksïni eska erachi Timoteo jurajkunhaskia. Enga no íondaska junguani márkuchi niuaka chánksïni exentani.
Uandakua axakuaxaka iámendu urherukutichani ka kaxumbitichani. Italia anapuechaksïni uandakua axachexati.
Kóntperata cha jinguni jaue.



Ji Santiagu, engani Diósïni ka Acha Jesukristuni jántspekuni jámka, uandajperata axakuaxaka témbeni tsimani (12) Israeliri sïrukuechani engaksï ma parhakpeni jámani jaka.
Erachicha, kánekua tsípe je engaksïni ts'éjkuni jauaka.
Chájtsï mítetixaka eska chári jakajkukua ts'éjkunhaaka, ísïjtsï jurhengorheaka sánderu tekaantani.
Ka jángorhentsï je eskaksïni kómu nitamakorhekua sési jájkuaka, eskajtsï sési míakua jukaaka, eskajtsï nómbe ma arhikua jukaaka.
Eka cha ma ísï no xáni mímixeka, Diósïni kurhakue ka ima mímixekua kóndeati, jimboka ima iámendu ambe kánekua tsípekua jinguni íntspesïnga.
K'óru uétarhesïndi eska kánekua mintsikaparini kurhajkorheaka, ka nósani tsimantsimaneaparini: jimboka ima enga tsimantsimaneajka, ima ísïsti eska k'éri japunderi jenguerakua enga tarhiata axueni ka axueni kántka.
Ima enga xáxeka, ásï ambe ma mintsikani jaue eska Acha íntskuaka;
ne enga méntku mómuntani jarhajka, iámendu ambe jimbo tsimantsimaneani jarhasïndi.
Ásï k'uratse engari no jatsikorheka, k'éri p'ikuarhera jimbokakini Diósï k'érikuarhu péraaka.
Ka t'u jatsikorheri, ásï k'uratse engakini Diósï ísku nemeni exejka. Jimboka jatsikorhekua ísku k'amandeaka ísï eska tsïtsïki juátarhu anapu,
jimboka enga uinhamu tsándeni jarhajka, tsïtsïki k'arhisïndi ka tsïpata uauarhuni ka nóteru kasïpesïndia. Jatsikorherijtu xántku ísïsï nóneuati iámendu imeri úkua ambe jinguni.
¡Tsípe ima enga ts'éjkperatani jakujka! Jimboka enga sési uérakuaka, tsípekua méntkisï anapuni andaati, enga Diósï imechani aiakuaka engaksï xénhchajka.
Ásï nema uande eska Diósïsï ts'éjkuni jaka enga nósesi ambe únhchani jarhajka, jimboka Diósïni, nósesi jásï no úsïnga terungutani, ka Diósïjtu nónemani terungutasïndi.
Méntku ménderuenisti, juchachi jandiojkusï terungutakorhejka juchari ísku jánhchakua jimbo engajtsïni antsitka, ka antsitasïndijtsïni ka ísku ambemajtsïni únhchatarasïndi.
Ísku jánhchakua, tátsekua k'amanharhintskua úkorhesïndi, ka k'amanharhintskua úkorhetinia, uarhikuesïndia.
Jucheti erachicha engani ji xáni xénhchajka, ásï támisï jánhaska je.
Iámendu sési jásï ambe engachi intsïnhajka, ka sési jásï ambe engachi kóndenhajka auandarhu anapuesti, Diósïjtsïnisï axachejti; ima enga jóskuechani kueraaka, ima enga no mójtakorhejka o k'umandeni nipani.
Jimboka Diósï ísï tsípentaska, tsípekuajtsïni íntskusti uandakua jimbo enga ísïka, jimbokajtsïni ima juchantsïni sánderu urhepani pérakorheska imeri kueraakatecha jinguni.
Jucheti erachicha, míani ja je: iámenduechajtsï jinguntku jauaka kurhakuekani; ka nójtsï sóntku ambe uandakuekaaka, ka nójtsï jámaaka sóntku ikiani.
Jimboka ne enga ikiatku jámka no úsïndi sési irekani ísï eska Diósï na uéjka.
Ísï jimbo, jurajku je iámendu nósesi jásï ambe, ka jurajku je nósesi úkua ambe enga xáni japuka, ka kaxumbekua jinguni kurhajtsïta je imani uandakuani engaksïni Diósï intsïmpekia, jimboka ima uandakua uinhapeska ka úatiksïni p'ímutantani.
K'óru no marhuasïndi uandakuani ísku kurhani; k'uanisïndi marhuatani, ekajtsï ísku kurhaska, ísïuati eskajtsï ambe jandiojku tandojchakorheni jarhani.
Ima enga tsípejka uandakuantku kurharini, ka jini no ísï irekani; ima ísïsti eska ima enga eratekorhejka,
ka enga na eratekorhejka kéndikusïndi ka mirikurhisïndi nénasï jánharhi.
K'óru ima enga sési arhintajka ambakiti juramukuani enga p'íjpentajka, ka sési kurhanguni; ka no mirikurhini ka marhuatani ambe enga jima arhijka, ima tsípeati ísï jámatini.
Eka nema ísï p'ikuarherani jaka eska kánekua jakajkutiska ka k'óru no p'ímukukorheni, jandiojku tandojchakorhexati ka imeri jakajkukua nósani jukaparhasti.
Jakajkukua enga juchari Táte Diósïni jimbo jukaparhaka ka pímbinhaxeni, aristi: Jarhuataani uerandi jupindichani ka uarhiti tsîndichani engaksï kómu nitamakorheni jauaka, ka eska parhakpeni anapu nósesi jásï ambe nósani jájkuaka.



Jucheti erachicha, ásï erakpera je cha engajtsï Acha Jesukristu k'éri t'íntskuani mintsikani jaka.
Ju je eranhaskani eskajtsï cha tángorhentatixaka, ka jatsikorheri ma jiájkani niárani ambakiti ambe jukajkurhatini ka sési xukuparhatini, ka máteru jimajku incherani enga no jatsikorheka ka kómu jáxeni.
Ka cha imani eraani enga sési xukuparhaka ka arhintsï: “Axu, k'érikuarhu uaxaka je,” ka no jatsikorherintsï arhini: “Jimintkurini eroka o jiminisï uaxandiku.”
Ekajtsï cha ísï jámaska, erakpexakajtsï ka nósesi jimbojtsï erakpexaka.
Íni ambe kurha je jucheti erachicha: Diósï parhakpeni anapu, no jatsikorherichani erakuasti eskaksï ima jakajkukua jimbo jatsikorheriuaka. Ka eskaksï ima p'iuaka imani irechekuani enga Diósï imechani aiakuaka engaksï xénhchajka.
¡Chájtsï kómu jándichani néuejkini káasïnga! ¿Andi nóksïni jatsikorherichasï tsitarantki? ¿Nóksïni imasï juramukuarhu antsikupajki páni?
¿Andi no imasï chári Acha Jesukristueri xáni sési jásï jakangurhikuani nósesi ambe uandaparini jámki?
Ekajtsï juramukuani enga urhetika sésimendu kurhandiraska eska Karakata na arhijka: “Xénhchpeakari ísï eskari t'u xáni xénhchakorhejka.”
Ka ekajtsï erakperaaka, k'amanharhintaxakajtsï ka Diósïri juramukuantsï no kurhandirakusïnga.
Jimboka ima enga juramukuechani kurhandirajka ka ma ambejku no kurhandirani, méntku iámendu juramukuechani jimbo tsîrhukuxati.
Ima Diósï enga uandaka: “Ásï jáma ísku jándi úkorheni.” Ístu uandasti: “Ásï uandikpe.” Ekari no ísku jándika ka jiniri uandikpitini, iámu juramukuandi no kurhandirakuxaka.
Chájtsï jatsiska ísï jámani ka ísï uandani eskaksï ima, engaksï imani juramukua jimbo arhinharhikunhaaka enga p'íjpentka.
Jimbokaksï ima engaksï no p'amojpejka, Diósïjtu no p'amojkuantauati arhinharhikuani. ¡P'amojkperakua andaati jiájkani enga arhinharhikperanhaaka!
Erachicha, ¿andi ambe andasïni ma uandani jarhani eska jakajkusïnga ka jini nómbe ma úni? ¿Ima jakajkukua p'ímutantaa?
Ju je eranhaskani eska erachi ma, o eska pirenchi ma nómbe ma xukuparhaxaka ka eskaksï t'irekua nómberakorheska,
ka cha ísï arhini: “Diósïksïni újchakure, jukakorhentsï je ambe, ka atsïkorhe je sáni ambe.” Ka jinijtsï no intsïmbeani ambe engaksï ima uétarhenhchani jaka, ¿ambe marhuaua?
Jakajkukua jinguntu xántkusï ísïti, enga nómbe ma sési únhaaka, xásï jakajkukua nómbema marhuasïndi, uarhirixati.
Ka nema jamberi uandaati: “T'úri jinijkusï jakajkujka, ka ji sési ambe úsïnga.” Xérachurini chéti jakajkukua nómbe ma sési úparini; ka jíkini jucheti jakajkukua jángua jimbo xarhatacheaka.
¿Jakajkusïngari ano eska Diósï májkueska? ¡Sési jarhasti! Enga úka, nóambakitichajtuksï jakajkusïndi ka manarantasïndiksï xáni chéni.
Ásï tandosï úkorhe je, jánhaska je eska jakajkukuajku nómbema marhuasïnga.
Juchari tua anapu Abrani, Diósïni xarhatakuspti eska kaxumbitispka, enga Diósïni uájpa Isakini aiakuntapka.
¿Exexakiria na enga Abraniri jakajkukua, jánguani jarhuataka? Ka imeri sési jángua jimbo, sésimendu jájkustia imeri jakajkukuani.
Ísï úkorhesti eska na karakata jaka: “Abrani Diósïni mintsikasti ka jimbosï Diósï Abranini jaiapanhentati.” Jimboksïsï Abranini arhimpti eska Diósïri pámpirispka.
Xéxakajtsï na enga Diósï sési jángua jimbojtu jaiapanhentpejka ka no jakajkukua jimbojkusï jaiapanhpentajti.
Rajabi, ima uarhiti tua anapu enga ísku jándipka, májkueni jámaspti; Diósï jaiapanhentaspti, jimboka ima, imechani engaksï sïpasïpajtsïpapka, chéni jémbo pakataaspka ka máteru xanhari jimbo axaaspti eskaksï sïpakorhepiringa.
Ísï eska anhanhatakua na uarhirini jarhajka enga espirituni no kámka; májkuentu jakajkukua uarhirini jarhasïndi enga nómbe ma sési únhaaka.



Erachicha, ásï xáni uánekua jurhentpiri úkorhe je, jimbokajtsï mítetixaka eskachi jucha engachi jurhentpirika uinhamenduchi arhinharhikunhaaka.
Iámenduechachi mámaru ambe arhikua jukaska; enga nema újka p'ímukukorheni, ima k'amak'amasï sési jásï k'uiripuesti, jimboka úsïngia p'íngukorheni.
Engachi tekechuechani tiámu jatsichakuajka p'ínguani, ísïchi úsïnga tekechuni páni nani engachi ísï jucha uékaaka páni.
Ka sáno májkuenisti k'érati icharhutecha jinguni: na uéjkiksï xáni k'érani ka na uéjki xáni nósesi tarhiani, ima engaksï páni jarhajka úsïndiksï sapichu xóajtakua ma jimbojku jimesï páni nani engaksï ísï uékaaka páni.
Katambajtu no k'ésti, k'óru, k'éri ambe úsïndi. Exe je na enga misiri májku újka k'éri juátarhu kurhuntskarani.
Katamba chpíristi: kánekua nósesi ambechi jatachaska. Iámendu ambe engachi jucha jatsikunhaka; katamba sánderu nósesi ambesti enga infiernurhu anapu chpíri jimbo t'ixarajka; ka katamba iámu juchari irekuani k'amajpasïndi ka ikichakueni jájpesïndi.
K'uiripu úsïndi káani manakorheri ikimenharhichani ka káratichani ka akuitsechani ka k'éri japundarhu anapu manakorherichani.
Katambani k'óru nónena úsïndi ísku jatsini; nósesi ambesti ka no ísku janhejchasïndi ka katambarhu uarhirperakua ambejkusï jati.
Acha juchari Tátenchi katamba jimbo k'éri ambe arhisïnga, ka ístuchi katamba jimbo útakuasïnga imani enga Diósï xájkukorheaka eska ima na jáxeka.
Katamba jimbochi sési ambe arhijpesïnga ka ístuchi katamba jimbo útatspesïnga. Inde ambe erachicha no ísïpirindi.
¿Andi itsarhu ma ua itsï p'untsumarha k'amemarha jinguni andarani?
Erachicha, ¿andi jígusï ma úsïnki aseituna jukani? o ¿Andi úsïnki ubarhu jígusï jukani? Ístu no úati itsarhu enga itsï etumarha andarka itsï p'untsumarha jinguni andarani.
Enga cha ma ísï sánderu mímixetika o míakua jukari p'ikuarherani; xarhate sési jámaparini ka kétsekua uératspeparini.
K'óru engajtsï epurhpenhchajka ka iámendu ambe jimbojtsï andani uékani, ásï k'éramakorhe je jimboka inde chkuándirakua ambeska enga ójchakurajka imani ambe ísïka.
Indeni jásï mímixekua no auandarhu anapuesti, parhakpeni anapuesti, k'uiripueri eratsekuesti, nóambakitiristi.
Jimboka nani enga epurhperanhajka ka andaperanhani, jima nósesi irenhasti ka iámendu nósesi jásï ambe jima jarhasti.
Ka auadarhu anapu mímixekua enga sánderu pímbinhaxeka, enga kurhangutspejka ka tekaatspentani, enga kurhandirajka, enga p'amojpejka ka sési ambeni, iámenduechani májkueni káasïndi ka no chkuándirasïndi.
Ima engaksï sési arhijperakua ambe uéjka, sésiksï arhinhaati.



¿Andi cha ambe jimbosï úrhutajki? ¿Andi no imani nósesi jásï p'ikuarhenhekua jimboesïni engaksïni ataakuni jarhajka?
¿Chájtsï ambe tsitinhchasïnga ka nójtsï úsïnga kángorheni? Mámaru ambe jimbojtsï epurhpesïnga ka jimbokajtsï no úsïnga kámani ambe engajtsï xáni kánhchani jarhajka, úrhutasïngajtsï, ka uarhipesïngajtsï. Ka nójtsï intsïnhasïnga jimbokajtsï Diósïni no kurhakusïnga.
Ka engajtsï kurhajkorhejka nójtsï intsïnhasïnga jimbokajtsï nósesi ambe niátataranhchajkusï kurhajkorheni jarhajka.
¡Ísku jándicha!, ¿andi nójtsï míteski, eska engajtsï parhakpeni anapu ambe xénhchachani, arhikuekasïnga eskajtsï Diósïni ikiakusïnga? Ima enga parhakpeni anapuni ambe pámpiri újka, no Diósï jingunisti.
¿O cha uandasïnki eska Karakata ískusï arhijka eska Diósï kánekua xénhchasïnga Espirituni engajtsïni íntskuka?
K'órujtsïni Diósï sánderu kóndentasïndi; jimbosï karakata jimbo uandati: Diósï no xénhchaasïndi imani engaksï k'éramakorhejka ka kóndeasïndi imechani engaksï kétsekua uératspejka.
Diósïni kurhandiraku je, ka nóambakitini anhatseku je ka imaksïni ísï kéndikucheati.
Diósïni andarhera je ka ima cha jinguni jauati. K'amanharhintsticha, jupajkuntsï je, ka cha engajtsï tsimanitsimaneajka, mintsitani pímbinhajkuntsï je.
Jiókorhe je eskajtsï nómbema jatsikorheska, mískorhe je ka uera je. Jurajkue chári tsípekua uekuentani, ka chári tsípekua mískorhekua úkorhentani.
Jurajkuksïni Diósï kámani eskamendu ima na uéjka ka imaksïni k'érikuarhu péraati.
Erachicha, ásï jáma je uandatsejpeni. Jimboka ne enga erachini ma uandatsejka o arhinhchani, juramukuanisï arhinhchani jati. Ka ekari juramukuani no jaiapanhentani jaka, t'újturi ísï jámani juramukuani no kurhandirakuxaka, ka ísï jimbori t'újtu útatspiri úkorheskia.
Ka májkusï juramukua íntspejti, ka imajkusï arhinharhikpejti ka imajkusï p'ímutpentajti o k'amajkpeni. ¿Ka t'u ambemendueski engari máteru nemani arhinharhikuni uéjka?
Ka iásï kurha je sési cha engajtsï uandajka: “Iásï o pauanichi amani k'éri iretarhu niuaka, ka jimachi jauaka ma uéxurhini, atarantaakachi ambe ka andakuakachi”;
chájtsï no míteska pauantsï ambe úkorhenchaa. ¡Jimbokajtsï cha xántku ísïska eska xúmu enga sóndijku xarharka ka jimajku nóneni!
Ka nójtsï sáni uandasïnga: “Enga Acha uékaska, sésichi jámani jauaka ka arini o amani ambechi úaka”.
Chájtsï iásï jukari k'éramakorhexaka, ka inde k'éramakorhekua nósesi ambesti.
Ima enga jurhenaka néna sési ambe úni ka jini no ísï jámani, k'amanharhintaxati.



Ka iásï cháia jatsikorhericha, kánekua uera je imani ambe jimbo engajtsï úkorhenchani jámka.
Chári jatsikorhekua terestia ka chári xukuparhakuani~seperi k'amajkustia;
chári tumina púxati ka enga ísï púni jaka, inde chári ts'éjperatesti ka indeksïnisï xántku ísï k'amajpaati eska chpíri na k'amajpejka. Iásïjtsï jatsikorhekua kánerakorheskia enga jurhiatekuecha k'amarhuni jámkia.
Exe je; p'ikuntstichaksïni uinhachachexati imani tumina jimbo engajtsï no iámu maiamuaka; ka Acha, enga p'urhejkuticheri k'érika, kurhauastia ánchekorherichani engaksï uinhachani jaka.
Chájtsï ixu parhakpeni ískusï irekorheni jaka, ka íntskukorhentasïngajtsï imani ambe engajtsï tsitijka; sésijtsï p'ukurakata jarhaskia eskaksï uákasïcha engaksï niáranchajkia uarhojchakunhani.
Kaxumbitichantsï arhiaska eskajtsï na uékaka arhiani ka uándikuaskajtsï ka imaksï nómbe ma uandakorhesti.
Erachicha kánekua tekaantsï je imani jurhiatekuani erokani enga Acha k'uanhatsentaaka. Exe je, na enga tarheri ma tekaantka ambakiti p'ikuntskuani erokorheni, náuejki ióndani~o sóntku janintani.
Chájtu kánekua tekaantsï je; chári mintsitechani uinhaperantsï je jimboka Acha janonguaxamkia.
Iámendu ambe jaiapanhetsperantsï je, ka ísïjtsï no arhinharhikunhaaka; jimboka arhinharhikpiri andamukueraxakaia.
Chájtu májkueni tekaantsï eskaksï Diósïri uandaricha engaksï nósesi ambe nitamakorhenhchani jarhempka.
Exe je, jucha tsípekua jinguni exeasïnga imani engaksï kómu jánguani tekaantajka. Chájtsï míteska na enga Jóbi xáni tekaantaka ka na enga ambe Acha xáni íntskuka k'amarhuni jámani; jimboka Acha p'amojpesïnga ka kóntpesïndi.
Ka méntku ásï méni jáma je auandani jimbo ka níjtu parhakpenini jimbo ka níjtu máteru ambeni jimbo uandani ambe ma ts'ïrimerani uékani. Ju je jucha jurhimbitku arhini: ¡Jo! arhini, enga jo arhikueuaka; ka ju je ¡Nómbe! arhini enga nómbe arhikueuaka; ka ísï jámanichi no arhinharhikunhaaka.
Enga cha ma ísï kómu nitamani jaka; Uandamukukorhe. Ka eka cha ísï~tsípeni jaka; Diósïri pirekuecha arhiani jaue.
Eka cha ísï~p'amenchani jaka, arhiaue~tata k'ératichani engaksï májkueni jakajkujka eskaksï uandapekuaka, ka eskaksï óleo atarhentaaka Acheri jakangurhikua jimbo.
Ka uandamukukorhekua ambakerantaati p'amenchatini, ka Acha p'amenchatini jauataati, ka eka ambe k'amanharhintatini japiringa, púamenhantaati.
Aiangperantsï je cha k'amanharhintskuechani ka uandapetspera je eskajtsï ísï jámani ambakeranhantaaka, jimboka kaxumbitiri uandamukukorhekua kánekua uinhapeska.
Eliasi májkueni jáxespti eska jucha; mémechani uéntaspti uandamukukorheni eska no janipiringa, ka parhakpeni tanimu uéxurhini ka terujkani no janispti.
Ka tátsekua ménderu uandamumukorhespti eska janipiringa ka janispti, ka echerirhu uánekua ambe jukaspti.
Erachicha, eka cha ísï jurajkupkia imani enga ísïka ka máteru nema ménderu mintsikatarantani,
mítetini jaue eska ne enga k'amanharhintstini ma móatantajka, uarhikuarhu p'ímutantaxati imeri tsípekuani, ka úxati eskaksï uánekua k'amanharhintskuechani púanhantaaka.



Pédru, Jesukristueri uandakua pári, uandajpaaxaka iámendu erakukatechani engaksï Pónto ka Galasia ka Kapadonia ka Ásia ka Bitinia nirerapka irekani,
jimboka Diósï Táte ísï eratsetixapka, Espiritu pímpinhaxetpiri jimboksïni erakusti, eskajtsï Jesukristuni kurhajchaaka ka imeri iurhirijtsï atarhenhani. Eskajtsï kánekua kóndenhaaka ka eskajtsï sési jauaka.
Diósï, juchari Acha Jesukristueri Tátjemba xáni k'éristi, engajtsïni p'amojkuka ka Jesukristueri tsíntskua jimbojtsïni jimbanherantasti, ka mintsikakua tsípekuerijtsïni íntskusti,
eskachi p'iuaka ambe engajtsïni Diósï auandarhu míndachetini jaka, enga no terejka, ka enga sési jáxeka ka enga no xántkuejka,
cha engaksïni chári jakajkukua jimbo Diósïri uinhapekua k'uájchakuni jaka, eskajtsï p'ímutanhantaaka, ísï eskajtsï na jatsimenhatini jápkia jiájkani xarhatamenhani engaksï jurhiatekuecha k'amakurhiaka.
Indeni jimbojtsïsï tsípeni jauaka, nájkiruka k'uanijka eskajtsï namoni jurhiatekuaterku mámaru jásï ts'éjperakua jimbo kómu nitamanchaaka.
Eka chári ambakiti jakajkukua ts'éjkunhaaka, eska sánderu ambakeaka eska tiripiti enga xántkuejka, ka chári jakajkukua sánderu sési ambesti eska tiripiti. Eska chári jakajkukua k'éri ambe arhinhaaka, ka k'érikurhu péranhani jiájkani enga Jesukristu ménderu xarhantaaka.
Jesusini engajtsï cha xáni xénchajka nájkirukajtsï no míteka; imani engajtsï mintsikajka, nájkirukajtsï iásï no exeni jaka, imani jimbojtsï tsípenitsipexaka.
Jimbokajtsï mítetixaka eskaksïni Diósï p'ímutantaaka jimbojtsïsï imani xáni mintsikani jaka.
Íni p'ímutantskueri ambeksï, Diósïri uandaricha sési jirinhakuntasti mítekuekani, ka uandantastiksï Diósïksïni ambe enga kóndentapiringa,
Diósïri uandarichaksï jángorhekuntaspti mítekuekani, ambe jurhiatekua ka nénasï Krístueri Espiritu arhini enga imecha jinguni jámani jápka, na enga jatini Krístu xáni nósesi nitamanchapiringa ka enga tátsekua k'érikuarhu péranhapiringa.
Ka jánhastanhasptiksï eskaksï ima no jandiojku jángorhexamempka, eska i aiangperakua chári sési jimboespka, i ambakiti aiangperakua engajtsï iásï cha Espiritu Sántu auandarhu uératini axakata jimbo aiangunhantani jaka; íni aiangperakua engaksï ánjelicha jamberi xékuekanhchani jaka.
Ísï jimbo, jinguntku ja je, ka míakua juka je, ka indeni kóntperakuani mintsikani ja je, eskajtsï sési kánhaaka jiájkani enga Jesukristu ménderu xarhantaaka.
Ísï eskaksï sapicha engaksï kurhandirajka: ásteru nósesi irekorhe je eskajtsï na jámempka jiájkani engajtsï nótki jánhaskempka,
sánderu sáni, chájtu iámendu ambe jimbo kaxumbe je, ísï eska ima na kaxumbeka engaksïni ióarhika,
eska karakatarhu na arhijka: Kaxumbe je, jimbokani ji kaxumbeska.
Ka engajtsï Táte arhijka imani enga iámenduechani májkueni exeajka, enga arhijpejka imani ambe jimbo enga únhaka, janhanharhi je eskajtsï jamberi xáni chéuaka,
mítetixakajtsï eskajtsï chári nósesi jánguarhu euajpenhantaska, imani p'indekua ambe engaksï chári tua anapuecha jurajkuchepka, nóksïni imani ambe jimbo euajpentasti enga terejka, taiakata jimbo o tiripiti jimbo,
jinisï Krístueri ambakiti iurhiri jimboeti, karichi sapichu sési jásï ka ambakiti,
enga t'uíni eratsekata jápkia enga parhakpeni nótki kueraanhempka, chári sési jimbo íni jurhiatekua k'amarhukuecharhu xarharasti;
chájtsï Krístuni jimbo Diósïni mintsikasïnga, enga uarhiricha jinguni tsíntantaka ka enga k'érikua íntskuka, jimbojtsïsï cha Diósïni jakajkujka ka mintsikani.
Chájtsï chári tsípekuani pímbinhajkuntaska engajtsï kurhandirakuka imani ambe enga ísïka, eskajtsï mintsita jinguni erachichani xénhchauaka. Méntkisï sési jásï mintsita jinguni kánekua xénhchpera je,
jimbokajtsï ménderu kángorhenhantaskia, tsïuakua ma jimbo enga no terejka, Diósïri uandakua tsípiti jimbo ka enga méntku ísïka.
Jimboka k'uiripu uitsakueni jáxeska, ka k'uiripueri k'érikua uitsakueri tsïtsïkini jáxesti; uitsakua k'arhisïndi ka tsïtsïki uauarhuni;
k'óru Acheri uandakua méntkisï anapuesti. Ka ísti uandakua: Ambakiti aiangperakua engajtsï aiangunhantakia.



Ísï jimbo, ásteru nósesi ambe u je, ka ásteru k'arhajpe je, ásteru chkuándira je, ka ásteru epurhpe je, ásteru uadatspe je.
Ísï eskaksï charhakuecha na jámka engaksï kángorhenhatintku jarhajka ambakiti etsukua uékani, chájtu májkueni ambakiti uandakua jirinhantsï je, eskajtsï indeni jimbo uinhapeaka ka p'ímutantskorhentsï,
engajtsï cha ts'émutini jakaia eska Acha ambakeska.
Jesusini andarhera je, tsakapuni enga tsípekueka ka enga k'uiripu no jaiapanhentaka,~ka Diósïri jimbo kánekua ambakitisti.
Chájtujtsï ísïska eska tsakapu tsípiticha, enga Diósï jakajkutichani jimbo tiósta ma újka, eskajtsï táta kaxumbiti marhuatspiriuaka, eskajtsï Jesukristuni jimbo Espiritueri ambe aiatspentaaka enga Diósï jaiapanheantauaka.
Karakataka arhisïndi: Ixu Sióni k'énharhi tsakapu ma erakukata péraxaka, sési jásï ma, ka ima enga íni mintsikaaka no k'uratsetanhaati.
Chánksïni jimbo engajtsï jakajkutika k'éri ambesti; k'óru no jakajkutichani jimbo, ima tsakapu engaksï tsïntsïricha no jaiapanhentapka, tsumbindikua úkorhentasti,
no jakajkutichaksï imani tsakapurhu atakorhesïndi, jimbokaksï uandakuani no jakajkusïnga; ka indenksïsï uétarhenchani jápti.
Ka chájtsï sïrukua erakukateska, chájtsï sési jimbo Diósïri tátecheska, Diósïri ireta erakukata, kaxumbiticha, engajtsï úandantaaka Diósïri k'érikuani,~cha engaksïni Diósï pájpakandekuarhu uératini ióarhintaaka ka imeri t'ímarhandekuarhuksïni pérani.
Cha engajtsï urhetku no imeri iretepka ka engajtsï iásï Diósïri iretekia, chánksïni engaksïni Diósï no p'amojkuempka, iásïksïni p'amojkusïndia.
Pámpiricha, arhixakaksïni, eskajtsï na jimbo parhakpeni terutsemaaka, ásteru nósesi ambe tsiti je, jimboka inde chéti tsípekua jingunksï uarhiperasïnga.
Kaxumbe je, no jakajkutichani japarini, eskaksï ima engaksïni nósesi úrini arhiparhatani jaka, chánksïni sési ambe úni exerini, Diósïni k'éri ambe arhiaka jiájkani enga ima arhijpeaka imani ambe jimbo enga xáni únhaka.
Achani jimbo, parhakpeni anapu juramukuani kurhajcha je: irechani kurhajcha je, jimboka ima juramukua jatsiska,
juramutichantu kurhajchaa je, jimboka k'éri juramuti axaaska eskaksï no ambarhati k'uiripuechani atauaka ka ambarhatichani sési arhiani.
Diósï íni ambesï uéjti: eskajtsï sési ambe úparini, imani engaksï no jánhaskajka ka tandosïksï pínasku jatsiantauaka.
Chájtsï úsïnga jandiojku jángorheni, ka no jimbokajtsï újkia iámu ambe úni, úakajtsï nósesi ambe úni, sánderu sáni Diósïri jántspirini jáma je.
Iámenduechani janhanharhia je, ka erachichani xénhchaa je, Diósïni chénharhi je, ka irechani janhanharhi je.
Jántspiricha, imani engajtsï ánchekorhekuajka janhanharhiaparini kurhajchaa je, ka no imechantku engaksï sési arhijpeparini juramujka, imechantu ísï engaksï kánekua uinhamarhetspejka.
Jimboka Diósï újchakurasïnga neni enga tekaantka ka ísku úndani útasï nósesi kánhaani.
Nómbema sésisti tekaantani engajtsï atanhani janhaaka nósesi ambe úrini. K'óru Diósïri jimbo sésisti engajtsï sési ambe úrini útasï atanhaaka ka cha tekaantani.
Nóchkajtsï íni jimbosï ióarhinha andi, Krístujtu cha jimbo nósesi nimakorhespti, ka exerastiksïni néna engajtsï jámaaka.
Krístu nómeni k'amanharhintasti ka nójtu méni tandosï újpesti;
engaksï Krístuni útakuni jarhempka, ima nónemani útakuntasïrempti; nómbe ma arhiantasïrempti chéraani uékani imechani engaksï nósesi kántani jarhempka, sánderu sáni Diósïni jurajkukusïrempti, imani enga arhijpejka eska na k'uanijka.
Krístu juchari k'amarhintskuechani tarhataasti enga cháparhatanhapka, ka juchari k'amanharhintskua k'amajkuatinia, juchachi irekaaka ísï eska na k'uanijka; Krístu atanhasti ka chájtsï ambakeranhantaska.
Chájtsï karichi kuátakateni jámaxapka, k'órujtsï iásï karichi eranguti jinguni niántaskia enga chári tsípekuani eranguni jarhajka ka exeni jarhani.



Chájtu májkueni nanecha, chéti achetini kurhajcha, eka ma ísï acheti uandakuani no jakajkujka, eskaksï chári jángua jimbo imajtu jakajkuaka,
engaksïni exeaka eskajtsï cha kaxumbeska ka eskajtsï janhanharhpesïnga.
Ásï tájtsïkuntku kasïpentsï je; mámaru újtsïntatini ka mámaru ambe uekajchatini, ójtu ambakiti xukurhaparhatini,
sánderu sáni sési jásï mintsita xarhata je, jimboka kaxumbekua no k'amakurhisïnga, ka Diósïni jimbo kánekua sési ambesti.
Urhetkuksï xárhantasïrempti uarhiti pímbinharhaticha engaksï Diósïni mintsikempka, ka uámbanksï kurhajchasïrempti;
Sara Abranini, Acha arhisïrempti ka kurhajchaspti. Chájtsï engajtsï sési ambe újka, Sara uájpeskajtsï, ka nójtsï chésïnga.
Chájtu májkueni tatecha, irekuarhu uarhitini kurhanguku je, indeksï sési kánguesti, sési arhia je míaparini eskaksï indejtu tsípekueri kóntperakuani intsïnhaska. Janhanharhia je ka engajtsï ísï káaska, Diósïksïni kurhajchaati.
Jinisïni arhikuekani jaka, eskajtsï iámendu ambe jimbo terukutsperaaka, ka kurhangutspera je, ka xénhchpera je eskaksï erachicha na xénhchperajka, p'amojkpera je ka méntkisï kétsekua uéra je.
Engaksïni nósesi ambe úcheska, ásï nósesi útspentsï je, ka engaksïni útacheska, ásï útatspentsï je; méntku ménderueni, újchakurpe je, jimbokaksïni Diósï újchakuranisï ióarhika.
Ima enga irekuani xénhchajka, ka sési irekorhekuekani, p'ímukukorhe, ásï uémuskorhe uandani ka ásï chkuádire,
ásteru nósesi ambe u je, sési ja je ka jángorhetsï je sési arhijperani jarhani.
Jimboka Acha kaxumbitichani eranguani jarhasïnga ka kurhauasïndi engaksï uandamukorheni jarhajka, ka imechani engaksï nóambarhaka no xénhchaasïndi.
Ísï, ¿néksïnisï nósesi ambe úcheaia, engajtsï méntkisï sési ambe úaka?
Ka engajtsï imani ambe jimbo enga ísïka nósesi ambe úkorhenchaska, chánksïni jimbo sésisti. Ásï nemani chérhe je ka ásï jáma je ísku úndani chéni.
Méntku ménderueni, Achani, Krístuni chári mintsitecharhu k'érikuarhu péra je, ka méntkisïjtsï aianguaka imani engaksïni imani ambe kurhamarheaka enga cha mintsikani jaka.
Kaxumbitku ka sési jásï mintsita jinguni ka janhanharhpeparini. Sési irekani ja je, ka ísïksï k'uratseraati ima engaksïni ambe arhiparhatani jaka, engajtsï cha sési jámaaka ka xarhatantsï eskajtsï Krístuni jakajkuparini irekaxaka.
Enga Diósï ísï uéjka, sánderu sésisti nósesi ambe nitamanchani sési ambe úrini, eska nósesi nitamanchani nósesi ambe úrini.
Jimboka Krístujtu, engajtsïni Diósï jinguni páka, juchari k'amanharhintskuechani jimbo, ma xanharkusï uarhika, ima enga no k'amanharhintstika, k'amanharhintstichani jimbo uarhisti, uándikunhasti ka espirituni jimbo tsíntasti.
Ka Espiritu jimbo niraspti aianguantaani imani espirituechani engaksï jupikata jápka,
imechani engaksï Diósïni no uékapka kurhandirakuni jiájkani enga Noe k'éri icharhutani úni jápka, Diósï erokorhexapti eskaksï andarhentapiringa. Jiájkani engaksï no uánekua p'ímutanhantapka, jiájkani engaksï iúmu tanimu k'uiripujku itsï jimbo p'ímutanhantapka;
ka ima itsï, iásï itsï atajtsïkua arhikuekaxati engaksïni p'ímutantani jaka, ka no juparhekorhentskuesti, jinisï arhikuekajti eska sési jáxentaakia Diósïni japarini, Jesukristueri tsíntskua jimbo,
ka enga Jesukristu kénchentaka, Diósïni jurhijkandani jakusti, ka ánjelichaksï ka juramuticha ka juramukuechaksï kurhajchasïndi.



Krístunchkaksï nósesi kántaspti atani, chájtu ísï eratseni ja je eskajtsï atanhaaka: ima enga uéjka eska atanhaaka, nóteru úsïndia k'amanharhintani,
ka engateru jamberi nótki uarhini jauaka, nóteru ísï irekorheati eskaksï parhakpeni anapuecha na nósesi jánhchajka, eska ísï irekorheakia eska Diósï na uéjka.
Sésku jarhasptia ísï jámani eskaksï no jakajkuticha na jámka, tsînchekorhentatini, ka ísku jámanhchani, ka jukarijtsï kauisïrempka, ka diósï eratakatechanijtsï k'éri ambe arhiasïrempka.
Indeni jimboksïnisï no jakajkuticha nósesi xéchejti engajtsï cha nóteru imecha jinguni jurajkutakorhentka nósesi ambe úni, ka jimboksïnisï xáni uandatsejti.
Diósïni, enga tsípiticha ka uarhirichani no jukari arhiajka, imaksï imani maiamuntaati imani jimbo engaksï újka.
Jimboksïsï uarhiricha jamberi Ambakiti aiangperakuani aiangunhantati, ka arhinharhikunhatinksïa ambe engaksï xáni úka engaksï tsípiti jámani jápka, eska imecheri espiritu úaka Diósï jinguni jarhani.
Janoxatiia ima jurhia enga iámendu ambe k'amakurhiaka. Míakua juka je ka míani ja je ka méntku uandamukukorheni ja je.
Ka sánderu sáni kánekua xénhchpera je, jimboka xénhchperakua uánekua k'amanharhintskuechani púatspeantaasïnga.
Iámenduechani chénio sési eroa je, méntku nómbe ma uadatsejpeparini.
Ka máteruecha jinguni sési úra je ambe engaksïni Diósï kóndeka.
Eka nema uadaaka, ísï uande eska Diósï uandani jarhani; ka eka nema marhuatspeaka, ima uinhapekua jinguni marhuatspe enga Diósï íntskuka, ka ísï Diósï enga méntkisï k'érika ka uinhapekua jatsini, iámendu ambe jimbo Jesukrituni jimbo k'érikuarhu péranhaati, ka ísïue.
Tátecha, ásï nósesi xe je indeni ts'éjkperakuechani jimbo engajtsï úkorhenchani jaka, ásï ísï xe je eskajtsï támusï ambe ma úkorhenchani jaka,
sánderu sáni tsípe je engajtsï méntkueni nósesi kánhani jaka eska Krístu, ka chájtujtsï kánekua tsípeaka jiájkani enga Krístu k'érikuarhu xarhantaaka.
Tsípe je cha engajtsï Krístuni jimbo útamenhaaka, jimboka Espiritu t'íntskueri, enga Diósïri Espiritueka cha jinguni méntkisï jámaxaka.
Jukanchaakajtsï eskajtsï nósesi p'ikuarheraaka ka k'uratseni, ekajtsï atajpitika ka ekajtsï sïpajkurheka ka ekajtsï nósesi ambe úrika ka ekajtsïni arhirperakuarhu inchaakutspeni jámka,
K'óru eka nema nósesi ambe úkorhenchaska ka Krístuni mintsikani, ásï k'uratse, k'éri ambe arhi Diósïni, jimbokajtsï Krístuni mintsikasïnga.
Jimboka jurhiata janoskia enga Diósï imo anapuechani uénaaka arhinharhikuani. Enga jucha jinguni uénaaka, ¿ambeksï xáni nósesi úkorhencha ima engaksï Diósïri ambakiti aiangperakuani no jakajkujka?
Eka kaxumbiti ma úkua jinguni p'ímutantskorheaka, ¿ambexamuksï xáni úkorhenchaa ima engaksï nósesi ambe újka ka k'amanharhintsticha?
Ísï jimbo, ima engaksï ambe úkorhenchajka jimboka Diósï ísï uékasïnga, sési ambe ue ka imeri tsípekuani Diósï K'uerajpirini jurajkukue enga no jurajpejka.



Achamasï urhejtsïkurichani arhiaxaka, ísï uandaxaka jimbokani jíjtuni urhejtsïkuriska, ka xékorheska Krístu na enga úkorhenchaka, ka jíjtuni p'iuaka imani t'íntskuani enga xarharani jámkia.
Eranguani ja je Diósïri karichichani engajtsï cha jurajkumenhaaka, ka ásï no únhchaparini u je, ásï tumina andanhchaparini u je. Mintsita jinguni ka tsípekua jinguni u je ísï eska Diósï na uéjka;
ásï uinhamarhea je imechani engajtsï erangutaranhaaka, sánderu sáni cha uéna je sési ambe úni.
Ka jiájkani enga K'éri karichi eranguti junguaka, t'íntskueri kanakuajtsï intsïnhaaka enga nómeni k'amakurhijka.
Májkueni chájtu tumbicha, achamasïchani kurhajchaa je; iámenduechani kétsekua uérakua je, jimboka Diósï no uékaasïnga imechani engaksï k'éramakorhejka, ka kóndeantaasïndi imani engaksï kétsekua uératspejka.
Diósïri uinhapxurhakuani kétsekua ueraku je, ka jiájkani enga jurhiatekua niáraaka imaksïni k'érikurhu péraati.
Chári uandanheatechani Diósïni jurajkukua je, jimbokaksïni ima eranguni jarhasïnga.
Jinguntku ja je ka míani ja je. Nóambakiti engajtsïni ikiachejka, ísï jurhani jarhasïndi eska púki, karuchantani jarhasïndi jirinhantani nénisï ántaa.
Kánekua tekaantsï je ka kánekua sési jakajkuni ja je, nóambakitini anhatseku je, ka Diósïni méntku mintsikani ja je, míaparini eskaksï ma parhakpeni erachicha, májkueni eska cha, nósesi jásï ambe tekaantaxaka.
Diósï, enga xáni kóntpejka ka engaksïni t'íntskuarhu péraka Krístuni jimbo, engajtsï sóndi nósesi úkorhenchakia, imaksïni sési p'ikuarhenhetantaati, ka kánekuaksïni mintsikatarani ka uiuinhajkuntaatiksïni ka nóteruksïni jurajkuatia.
Diósïri irechekua ménkisïue. Ka ísïue.
Silbanu, jucheti erachi engani mintsinharhijka, inderini jarhuatasti engaksïni sáni íni ambe karacheka engaksïni arhini ka aianguntani jaka, enga sési jimbo ísïka Diósïri xénhchperata; ásï jurajku je.
Kurhangorhexatiksïni jakajkuticha engaksï Babilonia jaka, engaksï májkueni erakukateka eskajtsï cha na erakukateka, ka jucheti uátsï Márkusïjtuksïni kurhangorhexati.
Xénhchperaparini iámenduecha uandajpera je. Eskajtsï sési jauaka cha engajtsï Krístuni jingunika.



Simoni Pédru, Jesukristueri jántspiri ka uandakua pári, uadajpaaxaka iámenduechani engaksï juchari Diósïri ka Jesukristu p'ímutantspiri jimbo xáni sési jakajkukuni jaka, ísï eskani jucha na jakajkuni jaka, imaksï no jukari ambe arhijpesïndi.
Eskaksïni Diósï kánekua ambe kóndeaka, ka eskaksïni sési jakua íntskuaka jimbokajtsï Diósïni ka juchari Acha Jesusini míteskia.
Diósï imeri auandarhu anapu uinhapekua jimbojtsïni iámendu ambe íntskusti, engachi jimbo úaka Diósïni íntskukorhentani ísï eska ima na uéjka, engajtsïni mítetaraka imani engajtsïni imeri k'érikua jimbo uandajpaka, ka imani xáni k'éri ambe jimbo enga ima úpka.
Indeni jimbochi jucha intsïnhaska xáni sési ambe engachi aiamenhaka, indeni jimbojtsï Diósïriuaka, ka ísïksïni no pájtamaati íni parhakpeni anapu ísku jánhchakuarhu enga sánhani arhijka k'amajpeni.
Jángorhekuntsï je chári jakajkukuani arini ambe kúndani: sési ireka je, ka sési irekaparini míakua juka je,
ka míakua jukarini, p'íngukorhe je, ka p'íngukorhetini, tekaantsï je, ka tekaantatini, Diósïni íntskukorhentsï je,
ka Diósïni íntskukorhentatini, sési arhijpere je, ka sési arhijperatini, xénhchperakuaterku kúnda jeia.
Engajtsï cha íni ambe míauakia, chári irekua marhuauati ka juchari Acha Jesukristujtsï no ísku míteaka.
Ne enga íni ambe no jánhaskajka, pátenharhisti ka axujku exesïndi; ka mirikurhistia eska pímbinhajkunhantaskia.
Ísï jimbo, erachicha, Diósïksïni erakusti, jángorhentsï je chári irekuarhu íni ambe sési inchajtsïni. Ka ísï jámantsï nómeni k'amanharhintaaka.
Ísïjtsï Acha ka p'ímutantspi Jesukritueri irechekuarhu méntkisï anapurhu kókosï mítamenhaaka.
Ísï jimboksïni ji íni ambe méntku míatani jauaka, najkirukajtsï mítetini jakaia, najkirukajtsï uinhamu jakajkuni jaka imani ambe enga ísïka engajtsï mítetini jakaia.
Sési exesïnga, ekani jamberi jámani jauaka míatanksïni jarhani.
Mítetixaka eskani p'íkunhantaakia, jimbokarini juchari Acha Jesukristu ísï arhiska.
K'óruni jángorhekuntaaka eskajtsï méntkisï íni ambe míauaka engani ji nóteruni jauakia.
Engaksïni aianguntaka eska Acha Jesukristu uinhapekua jinguni juuaka, jucha nómbe ma újtsïkorheska, jucha Jesusiri k'érikuani xékorheska.
Jimboka Diósï Táte k'érikuarhu péraska, jiájkani enga t'íntskua arhipka: “Ísti jucheti Uátsï xénhachakata engani jimbo ji xáni tsípejka.”
Imani jucha kurhaakorheska, enga auadarhu uéraka, jiájkani engachi sántu juátarhu Jesusi jinguni jápka.
Ísïchi úaka iámu ambe jakajkukuaani engaksï Diósïri uandaricha uandaka, sési japirindi eskajtsï íni kurhanguntapiringa, erajkutakueni enga pájpakandu t'íntskarani jarhajka, ka eka jamberi eramarhandekueuaka ka eka jamberi chári mintsitecharhu k'uanhari andarani jauakia.
Ka méntku míani ja je eska nómbe ma enga Diósïri karakata jurhentpejka úaka jánhaskorhenhani eska na uékanhaaka;
jimboka nóma Diósïri uandari imeri jimbo uandaska; méntku ménderuenisti, Espiritu Sántusï Diósïri ambe uandarpeti.



Ka iretarhuksï ióntki uánekua diósïri uandari eratakorhericha jámaxapti, chánksïntuksïni uánekua jurhentpiri eratakorhericha niáracheati engaksïni no Diósïri ambe jurhendaaka, ka nósesi ambeksïni jurhendaati. Ka Achanksï jamberi, enga imechani euajpeantaaka nóksï jiókorheati, ísï jámanksï sóntku k'amajkukorheati.
Uánekuaksï chúxapauati ka ísï jámaatiksï eskaksï ima námendu jánhchajka, ka ambakiti xanharinksï nósesi ambe arhiati.
Ka tuminaksïni euarhenhchani, jándirachentaati ka úraatiksïni; k'óru jarhastia nénaksïsï arhinharhikunhaa, ka nóksï úati uéjkuni imani enga arhinharhikuauaka.
Diósï imani ánjelichani jamberi no púakuantaasti engaksï k'amanharhintapka, sánderu jamberi iauani kénhekua uekanhaaspti ka pájpakandu mínhaani, jima jatsiani imani jurhiatekua jamberi enga arhinharhikperanhaaka.
Tua anapuechantu no p'amojkuaspti, ka Noéntku ka máteru iúmu tsimani k'uiripuechani tsípiti jurajkuaspti, jimboka Noe arhijpesïrempka eska kaxumbenhapiringa, jiájkani engaksï no ambarhati k'uiripuechani iurhentpekua páapka;
Diósï Sodomani ka Gomorrani t'upuri jáputerku jurajkuasti, ka no ambarhati k'uiripuechani exeraasti ambe engaksï úkorhenchapiringa;
ka Lótini enga kaxumbitipka, p'ímutantaspti jimboka ima no ambarhati k'uiripuechani uandanheakuasïrempka engaksï ísku jánhchempka.
Inde achamasï kaxumbiti enga no ambarhati k'uiripuechani exeani járhempka, mándani pauani kánekua uandanheasïrempti nósesi ambe exerini ka kurharini.
Íni jimbo, Diósï xarhataxati eska ima p'amojkpitichani p'íjpantaasïnga engaksï ts'éjkunhaaka, ka imani jurhiatekua enga Diósï arhinharhikpeaka no ambarhati k'uiripuechani maiampetarauati.
Ka sánderia imechani engaksï ísku jánhchakua ambe tsitijka, ka Achantuksï no kurhandirakunhchani. Imaksï jurhentpiri k'éramakorhericha, no k'uratsekua jukaricha, ánjelichani no chésïndi útakuani.
K'óruksï Diósïri ánjelicha engaksï sánderu uinhapekua ka juramukua jatsika, imaksï Diósïni japarini no tekaasïndi indechani nósesi arhiani.
Ka íchkaksï k'ória, manakorherinksï jámasïndi engaksï no kurhangujka, engaksï míndakata jaka andangunhani uándikunhani, engaksï nósesi arhijka imani ambe engaksï no míteka, ka manakorherinksï k'amandeati.
Imaksï májkueni nósesi kánhantaati eskaksï na kámpeka. Sésiksï p'ikuarherasïndi ísku ambe niátani na uéjkiksï xénhani jarhani; k'uratsekua ambesti engaksïni pámbetajka t'ireni, jimbokaksïni pájtamasïnga nósesi xarharani.
Nóksï úsïndi uarhitini ma no atamarheni, ka nóksï niáchasïndia k'amanharhintani, ka atamarhetaasïndiksï imechani engaksï nótki újka p'íngukorheni, sésimenduksï mítekusti néna ambe euakorhpeni. Indeni jimboksï ikimenhaati.
Ambakiti xanharinksï jurajkusti, ka támu ísïksï nirastia, Balami, Bosori uájperi xanhari jimbo, ima tsípesïrempti enga maiamunhempka nósesi ambe úrini,
k'óru imeri no kurhandirakua jimbo xukanhasti. Ch'anchaki ma uandajpaspti ka arhini eska nóteru nósesi ambe úni japiringa.
Indeksï jurhentpiri eratakorhecha, ísïsti eskaksï itsarhuecha engaksï k'arhingukia, ka eskaksï janikuecha enga akuitse janikua pájka, indeksï sánderu kánekua pájpakandekua patsamenhaxati.
Útantasïndiksï ka ísku ambeksï uémuskorhesïndi, ka ménderuksï nósesi jánhchataasïndi imechani engaksï k'amanharhintstichani nóna jarhareani jaka.
Arhiasïndiksï eskaksï nóteru katsijkunhatini jauakia, ka jiniksï ima sánderu katsijkukata jarhani; jimboka néma, ambe enga inchajtsïmantatini jauaka, ima ambe katsijkutixati.
Enga jurajkunhajkia íni parhakpeni anapu nósesi jángua ambe, jimbokaksï Acha ka P'ímutantspiri Jesukristuni míteskia, ka ménderu nósesi ambe únhani, inde ambe andajpesïndi ka sánderu nósesi pakatpeni.
Sánderu sésipirindi eskaksï ambakiti xanharini no mítepiringa, eska indeni pímbinhasï juramukuani engaksï jurhendanhaka, tátsekua mítetini jurajkuni.
Imaksï ísï jámasti eska na uandanhajka: “Uíchu jiuasïndi ka jimajku ántskantani.” Ka ístu: “Eka kúchi ma jikuaranhapiringa sóntku atsïmurhu inchamentapirindi.”



Jucheti pámpiricha, tsimani xanharistia engaksïni karacheka jámkia; íni tsimani karakatecharhuksïni uékaska míakua jatsikuni.
Mia je ambe engaksï Diósïri uandaricha ióntki uandapka, ka mia je juchari Acha p'ímutantspiriri juramukuani engaksïni imeri uandakua páricha jurhendaka.
Ka méntku míani ja je eska jiájkani enga jurhiatekua k'amakurhiaka, máruksï juuati engaksïni teresmarhuaka, ka tsitiatiksï néna uéjkinini irekani.
Ka teresmarhuparinksïni kurhamarheati: “¿Nani jarhaskia Krístu enga aiakorhepka junguani? Juchari tátechaksï uarhistia, ka parhakpeni jimajkantki uératini enga kueranhaaka útasï méntkueni jánhaskorhesti.”
Uékantkuksï no uékasïndi jiókorheni eska Diósï imeri uandakua jimbo auandani úska, ka eska echerini uémaska, ka itsï jimbo mámaru jántskarani.
Ka jimbosï ióntki iurhentpepti.
Ka imani uandakua jimbo iásï anapu auanda ka echeri, chpíri jimboksï k'amajkunhaati. Jiájkani enga Diósï arhinharhikpeaka, jiájkani engaksï k'amajkunhaaka iámendu ima engaksï no ambarhaka.
Pámpiricha, mia je eska Achani jimbo ma jurhiatekua ísïska eska ambe míli uéxurhinicha, ka eska míli uéxurhinicha ísïska eska ma jurhiatekua.
Acha no ióndasïndi íntspeni ambe enga aiatspejka, no ísïsti eskaksï máru na uandajka eska ióndasïnga, Diósïksïni jinisï tekaachentajti, jimboka ima uékasïnga eska nónema uarhiaka, sánderu sáni jinisï uéjti eskaksï iámenduecha Diósïni andarhentaaka.
Ima jurhia enga Acha junguaka, sïpajkurheni janonguati; ima jurhiatekua k'éri ma charancheati ka auanda nóneuati; ka chpíri iámendu ambe kurhiraati ka parhakpeni méntku k'amajpeati.
Enga iámendu ambe ísï k'amajpanhaaka, eratsentsï je néna enga k'uanijka Diósïni jinguni irekani, kaxumbe je.
Jinguntku ja je erokorheni imani jurhiani enga Diósï arhinharhikpeaka, ima jurhiatekua auanda ka iámendu ambe k'amajpeati.
K'óruchi jucha jimbanhe auandani ka jimbanhe echerini erokorhexaka engajtsïni Diósï aiacheka, jima enga iámendu ambe sésiuaka.
Ísï jimbo, pámpiricha, engajtsï jamberi íni ambe erokorheni jauaka, jángorhentsï je Diósï jinguni sési jarhani, ka eskajtsï nómbe ma arhikua jukaaka.
Eka Acha tekaantani jaka, ísï exe je eskajtsïni iámenduechani uékaxaka p'ímutantani. Ísï eskaksïni juchari erachijtu Páblu na karacheka, imani mímixekua jimbo enga Diósï íntskuka.
Páblujtu imeri karakatecharhu íri ambe uandaxati. Nájkiruka jaka máru ambe enga úkua jukaka kurhanguni, engaksï no jánhaskaticha ka engaksï tsimanitsimaneajka támisï kurhanguntajka, ísï eskaksï máteru Diósïri karakatechantu na támisï kurhanguntaka, indeni jimboksï tsînchekorheati.
Chájtsï pámpiricha, íni ambe aiangunhaskia, ísï jimbo jinguntku ja je, ka ásï jurajkutakorhe je eskaksïni no ambarhati k'uiripuecha támisï páaka, ka Diósïntsï nóteru mintsikani.
Acha p'ímutantspiri Jesukristuni jángorhe sánderu míteni, imeri kóntperakua ka mímixekua jimbo. Jesukristunchi k'éri ambe arhiaka iásï ka méntkisï. Ka ísï.



Karachentaxakaksïni enga xáni ambe uénani jámantki jápka, ka imantu ísï engachi xáni ambe kurhaka, ka engachi xáni ambe juchari jimbo exekorheka, ka engachi xáni sési ióni exeka, ka engachi xáni tsípekueri Uandakua ambe p'árheka,
jimboka Tsípekua xarharaska, ka juchachi exeska ka xarhataxakachi ka méntkisï anapu tsípekueri ambechi uandantaxaka, enga Diósï Táte jinguni jápka ka engajtsïni xarhacheka.
Indeni ambeksïni aianguxamka engachi xáni ambe exeka ka kurhani, eskajtsï ísï jámani chájtu jucha jinguni májkuentatini jauaka. Eskani jucha Táte jinguni ka Uájpa Jesukristu jinguni na májkuentatini jaka.
Íni ambechi karantaxaka eskachi ísï jámani sánderu kánekua tsípeaka.
Ka indeni aiangperakuachisï Jesusini kurhajchaka, engaksïni iásï chánksïni aianguntani jaka: eska Diósï t'ímarhandekueska, ka eska ima nósani p'ájpakandekua jukaraska.
Ekachi uandaparini jámka eskachi ima jinguni májkuentatixaka, ka jinichi p'ájpakandu irekani jarhani, chkuándirasïngachi ka nóchi ísï irekaxaka eska néka.
Ka engachi t'ímarhandu irekani jarhajka, ísï eska Diósï na t'ímarhandu jaka, ísïchi k'óru májkuentatixaka, ka Uájpa Jesusiri iurhirijtsïni iámendu járhati k'amanharhintskuechani p'ikurhentasïndi.
Engachi uandajka eskachi k'amanharhintskua nóma jukaraska, jandiojkuchi tandosï úkorhesïnga ka ima enga ísïka no jucha jinguni jarhasti,
k'óru engachi p'amongorhentaska, úakachi mintsikani jarhani eskajtsïni Diósï púachentaaka. Ima enga nómeni jurajpejka ka kaxumbitini. Ka eskajtsïni iámu pímbinhajkuntaaka.
Engachi uandaska eskachi nómeni k'amanharhintaska, Diósïnichi chkuándira úntaxaka ka imeri uandakua nótki jucha jinguni jámaxati.



Jucheti uátsïticha, íni ambeksïni karachexaka, eskajtsï ísï jámani no k'amanharhintaaka. Ka eka nema k'amanharhintaska, kángorhesïngachi ma, ne engajtsïni Diósïni japarini kuájpentaaka: Jesukristuni, enga kaxumbitika.
Jesukristu, juchari k'amanharhintskuechani jimbo aiakorhesti uarhini, ka no juchari jimbojku, iámu parhakpeni anapuechani jimbo uarhisti.
Ekachi Diósïri juramukuechani kurhandirakuajka, indeni jimbochi xarhatasïnga eskachi Diósïni míteska.
Ne enga uandajka: “Ji Diósïni míteska” ka jini no kurhandirakuni imeri juramukuechani, chkuándiresti ka ima ambe enga ísïka no ima jinguni jámaxati.
Diósïri xénhchperakua iámu xarharasïndi enga nema uandakuani kurhandirakujka. Ka indeni ambe jimbochi mítesïnga eskachi imani jinguni jarhasïngia.
Ne enga uandajka eska Diósï jinguniskia, uétarhesïndi eska ísï irekaakia eska Jesukristu na irekaka.
Jucheti xénhchakatecha, nóksïni jimbanhe ma juramukua karachexaka, imesti enga cha uénani jámantki jatsirini jápkia; íni íontki anapu juramukuantsï kurhariskia.
Ka k'óruksïni ísï íntskuxaka eska ambe jimbanheni, enga chári jimbo ka Jesukristueri jimbo ísïka; jimboka pájpakandekua nitamaxakaia ka jimboka t'ímarhandekua, enga ísïka, t'íntskaraxakaia.
Eka nema uandajka eska t'ímarhandu jarhaskia ka jini erachi jémbani kurhunhekuni jarhani, útasteru pájpakandu jámaxati.
Ne enga erachi jémbani xénhchajka, t'ímarhandu jarhasti, ka nómbema ójkutasïndi;
ka jimini ménderueni, ne enga erachi jémbani kurhunhejka pájpakandu jámaxati, ka no mítesti nani niraxamki, jimboka pájpakandekua pátenharhitaskia.
Jucheti uátsïticha, íni ambeksïni karachexaka jimbokaksïni Diósï, Jesukristuni jimbo k'amanharhintskuechani puácheantaskia.
Íni ambeksïni karachexaka chánksïni engajtsï míakua jukarikia, jimbokajtsï cha míteska imani enga uénani jámantkikia. Ka chánksïni tumbicha, karachexakaksïni jimbokajtsï nóambakitini úska andani.
Jucheti uátsïticha, karacheskaksïni jimbokajtsï Táteni míteskia. Chánksïni engajtsï sapichani káajka, karacheskaksïni jimbokajtsï míteskia imani enga uénani jámantkikia. Tumbicha, chánksïni karachexaka jimbokajtsï uinhapiti jarhaska, Diósïri uandakua cha jinguni pakarasïndi ka nóambakitintsï andaskia.
Ásï parhakpeni anapu ambe xénhcha je ka imani ambejtu ásï xénhcha je enga parhakpeni jaka. Eka nema parhakpeni anapu ambe xénhchajka, Táteri xénhchperakua no imani jinguni jarhasti.
Jimboka no Táteriska iámendu ambe enga xáni parhakpeni jaka: ísku jánhchani; iámu ambe atamarheni, ka jatsikorhekua jimbo sési xékorheni.
Íni parhakpeni anapu atamarhekua ísku nitamamasïndi; ka ima enga Diósïni kurhandirakujka méntkisï jauati.
Jucheti uátsïticha, parhakpeni k'amarhuxamtia ka chájtsï míteska eska Krístu eratakorheti juuaka, ima enga Krístuni ikiakujka; enga úka, uánekuaksï Krístueri ikiatspiricha xarharastia. Jimbochisï míteka eska parhakpeni k'amarhuxamkia.
Imaksï jucha jingunispti, enga úka, nóksï jucharispti. Ekaksï sési jimbo jucharipiringa, jucha jinguniksï pakarapirindi, ka imaksï nirasti ka ísï jámatiniksï xarhatasïndi eska nóma ima jucharispka.
Ka chánksïni k'óru, Krístu enga Sántueka, imaksïnisï Espirituni Sántuni íntskuti, jimbojtsïsï iámenduecha míteka ambe enga ísïka.
Nóksïni karachexaka jimbokajtsï no míteska imani enga ísïka, sánderu sánksïni karachexaka jimbokajtsï míteskia; ka jimbokajtsï míteska eska nóma chkuándirakua imeriska enga ísïka.
Ka nóchka imasï chkuadire andi enga uandajka eska Jesusi no Krístueska. Indechkaksïsï Krístu eratakorheti engaksï Krístuni ikiakujka jimbokaksï Táteni no jiókorhesïnga ka engaksï Uájpantu no jiókorhejka.
Ne enga Uájpani no jiókorhejka, Táteni no kángorhesïndi; ka ne enga uandakorhejka eska Uájpa jinguniska, ima Tátentu kángorhesïndia.
Ísï jimbo patsanhekorhe je imani ambe engajtsï uénani jámantki kurharikia; eka chári mintsitarhu ima ambe jaka engajtsï uénani jámantki kurhaka, chájtujtsï Uájpa ka Táte jinguniuaka.
Indenimendujtsïnisï Jesukristu aiacheti: eska chári tsípekua nómeni k'amakurhiaka.
Íni ambeksïni karachexaka imechani miáparini engaksïni uéjka támu jánhastani.
Enga úka, chájtsï kámaxaka Espiritu Sántuni, engaksïni jimbo Jesukristu míngorhentaka, ka nójtsï uétarhenchasïnga eskaksïni máteru nema juuaka jurhendani, jimboka ima Espiritu engaksïni ima íntskuka, imaksïni iámu ambe jurhendasïndi ka ima ambe nómbema chkuándirakuesïndi, iámendu ambe ísïsïndi. Cha Krístu jinguni jámani ja je, eskaksïni Espiritu na jurhendaka.
Ka iásïa, jucheti uátsïticha, Krístuni jinguni ja je, ísï jamantsï nómbema chérheaka enga ima xarhantaaka ka nómbemachi k'uratsenharhini enga junguakia.
Ekajtsï mítetini jaka eska Jesukristu kaxumbeska, mítetini jakajtujtsï eska Diósï uájpeska ne engaksï kaxumbeka.



Exe je na engajtsïni Táte xáni xénhchaka; jamberi úeksïndi eskachi Diósï uájpa arhinhaaka, ka jindeskachi. Jimbojtsïnisï parhakpeni anapuecha no míteti, jimbokaksï ima Diósïni no míteska.
Xénchakatecha, na uéjkichi Diósï uájpekia, nótki xarharasïndi tátsekuachi ambeuaia, mítetixakachi k'óru eskachi jucha Jesukristueni járhantaaka, jiájkani enga ima xarhantaaka, jimbokachi jiákani k'óru sési exeaka ima néna enga jáxeka.
Ka ne enga Jesukristuni mintsikani jaka, jángorhentasïndi pímbinhaxekorhentani májkueni eska ima na pímbinhaxeka.
Ne enga k'amanharhintajka, Diósïri juramukuanisï no kurhandirakujti, jimboka k'amanharhintskueska Diósïri juramukuani no kurhandirakuni.
Chájtsï míteska eska Jesukristu parhakpeni k'amanharhintskuechani jurhaska euajpeantaani, ka eska ima nómbema k'amanharhintatiska.
Ne enga ima jinguni jámani jaka, nóteru k'amanharhintasïndia; ka ne enga útasï k'amanharhintani jaka, nómeni exeristi Jesusini ka nójtu mítesti.
Jucheti uátsïticha, ásïksïni nema támu jánhaste: ne enga sési ambe újka imasï kaxumbititi, ísï eska Krístu na kaxumbeka;
Ne enga k'amanharhintani jaka ima nóambakitiristi, jimboka nóambakiti uénani jámantkisï k'amanharhintani jaka. Ka Diósï Uájpa indenimendusï úni juti: Nóambakitiri úkuani xerentani.
Nónema enga Diósï uájpeka k'amanharhintasïndi, jimboka Diósï jimbanhe irekua íntskuskia; ka jimboka Diósï uájpeskia, nóteru úatia k'amanharhintani.
Sóntku jánhaskorhesïndi ne engaksï Diósï uájpejka ka ne engaksï nóambakiti uájpejka; ne enga nósesi ambe újka o enga erachi jémbani no xénhchajka, ima no Diósï uájpesïndi.
Ka kurhariskajtsïa uénani jámanitki arini aiangperakuani: eskachi xénhchperaaka.
Ju je no Kainini jámani, ísï nóambakiti uájpeni, erachi jémbani atasti uándikuni. Ka ¿andisï uandikupkia? jimboka ima nósesi ambe niátasïrempka ka jimboka erachi jémba sési ambe úsïrempka.
Erachicha, ásï nósesi xe je engaksïni parhakpeni anapuecha íkimchaska,
juchachi mítetixaka eskachi uarhikuani jurajkuskia ka eskachi iásï tsípekuarhu jarhaskia, jimbokachi juchari erachichani xénhchaasïnga. Ne enga no xénhchpejka, uarhirixati.
Ne enga erachi jémbani ikimchajka atajpitisti, ka mítetixakajtsï eska nóma atajpiti sési jásï tsípekua intsïnhaaka.
Míteskachi néna xénhchpeni, jimboka Jesukristu juchantsïni jimbo tsípekua íntspeska. Jimbochisï juchajtu máteruechani jimbo tsípekua íntspeaka.
Eka nema jatsikorherika ka exeni jarhani eska erachi jémba uétarhenchaxaka ka ima nómbema p'ikuarhenheni, ¿nénasï úaia Diósï imeri mintsitarhu jarhani?
Jucheti uátsïticha, xénhchpeni no uandakua jimbojkuesïndi, enga sési jimbo xénhchperanhajka; sési jánhasïndi ka sési ambe únhasïndi.
Ísïchi jámani jánhaskaaka eskachi ima jinguniska enga ísïka, ka Diósïni jingunichi sési p'ikuarhenheni jauaka;
jimboka ekajtsïni juchari mintsita nósesi ambe p'ikuarhenhetani jarhajka, Diósï sánderu k'éristi eska juchari mintsita, ka ima iámendu ambe mítetixati.
Xénhchakatecha, engachi sési p'ikuarhenheni jarhajka, úsïngachi Diósïni no chéparini andarherani;
ka imajtsïni iámendu ambe íntskuati eskachi xáni ambe kurhakuska, jimbokachi imeri juramukuani kurhandirakuni jauaka, ka jimbokachi imani ambe úni jarhasïnga enga ima uéjka.
Ka imeri juramukua arhisïndi eskachi Uájpa Jesukristuni jakajkukuaka, ka eskajtuchi xénhperaaka eskajtsïni ima na juramucheka.
Ne engaksï Diósïri juramukuechani kurhandirajkia, ima jingunistiksïa, ka imajtu imechani jinguni irekaxatiia. Ka Espirituni jimbochi jánhaskasïnga, engajtsïni íntskuka, eska ima jucha jinguni irekaxakaia.



Xénhchakatecha, ásï jáma je ne uéjkini jakajkukuni, urheta ts'éjkua je eska imecheri espiritu Diósïriska, jimbokaksï parhakpeni jámaxaka uánekua Diósïri uandari eratakorhecha.
Enga arhijtsïkpiri ma uandajka ka jakajkuni eska ísïska eska Jesukristu k'uiripueni jurhaska parhakpeni, ima Diósïni jimbo uandaxati.
Ka ne engaksï Jesusini no jiókorhejka, imaksï no Diósïristi ka imaksïsï Krístu eratakorhejti. Chájtsï mítetixapkia eska ísï jánhaskorhepiringa, ka ísï janhaskorhexatiia.
Jucheti uátsïticha, chájtsï Diósïriska ka imechantsï andaarixakaia. Jimboka ima enga cha jinguni jaka sánderu k'ériska eska ima enga parhakpeni jámani jaka.
Imaksï parhakpeni anapuesti, jimboksïsï parhakpeni anapu ambe uandaxejti, ka parhakpeni anapuechaksï jarhasïndi kurhajchaani.
Juchachi Diósïriska. Ka imajtsïni kurhajchasïndi, ne enga Diósïni míteka, ka ne enga no Diósïrika, imajtsïni no kurhajchasïndi. Ísïchi jánhaskasïnga eska espiritu sési jimboesïnga o eska nósesi jimboesïnga.
Jucheti xénhchakatecha, ju je xénhchperani, jimboka xénhchperata Diósïriska, ka ne enga xénhchpejka, Diósïri kueraakatesti ka Diósïni mítesti.
Ne enga no xénhchpejka, Diósïni nótki mítesïndi, jimboka Diósï, xénhchperakueska.
Ima jimbo xarharasti eskajtsïni Diósï xénhchasïnga, enga parhakpeni axaka májku Uájpani enga kángorhejka, eskachi imani jimbo tsípekua jatsiaka.
Imeri xénhchperakua arisïsti: nóchi juchasï Diósïni xénhchaka, imajtsïnisï xénhchati ka Uájpantsïni axachesti eska juchari k'amanharhintskuechani jimbo ima uándikunhapiringa.
Jucheti xénhchakatecha, engajtsïni Diósï xáni xénhchaka, juchajtuchi jatsiska májkueni xénhchperani.
Diósïni nómeni, nema exeristi. Engachi xénchperajka, Diósï jucha jinguni jarhasïndi ka imeri xénhchperakuajtsïni k'amak'amasï janochestia.
Jimbokajtsïni imeri Espirituni íntskusïngia, ísï jimbochi jánhaskasïnga eskachi ima jinguni jarhasïngia ka eska imajtu jucha jinguni jarhasïngia:
Ka juchachi exekorheriskia ka uandantasïngachi eska Táte, Uájpani axaska eska iámu parhakpeni anapuechani ima p'íjpantaapiringa.
Ne enga uandajka eska Jesusi Diósï uájpeska, Diósï jinguni irekaxati ka Diósïjtu ima jinguni irekaxati.
Ísï jámanichi mítesïnga eskajtsïni Diósï xénhchasïnga ka mintsikasïngachi imani xénhchperakuani. Diósï xénhchperakuesti ka ne enga xénhchpejka, Diósï jinguni jarhasïndi ka Diósïjtu ima jinguni jarhasïndi.
Ísï jámani úsïndi xénhchperata k'amak'amasï juchantsïni jinguni jarhani ka ísï jámanchi mintsikani jauaka imani jurhia enga arhinharhikperanhaaka, jimbokachi jucha ixu parhakpeni májkueni~írekaxakaia eska Jesukristu.
Ne enga xénhchpejka, chéta no jatasti. Sánderu sáni k'amak'amasï xénhchperata jatasti, xénhchperata chétani kénditatspesïndi, jimboka chéta ikimperakua jinguniska. Ísï jimbo ne enga chéjka, arhikuekasïndi eska nótki k'amak'amasï xénhchpesïnga.
Juchachi xénhchpesïnga jimbokajtsïni Diósï urheta xénhchaska.
Eka nema uandajka: “Ji Diósïni xénhchasïnga”, ka erachi jémbani kurhunheni, ima chkuándiresti; jimboka ne enga erachi jémbani no xénhchkajka, enga exeni jaka, no úati Diósïni xénhchani enga nómeni exerika.
Ka Jesusijtsïni arisï juramuchesti: ne enga Diósïni xénhchajka, erachi jémbantu xénhche.



Ne engaksï jakajkujka eska Jesusi Krístueska, imaksï Diósï uájpesti; ka ne enga tátjembani xénhchkajka, tátjemberi uájpechantu xénhchaasïndi.
Engachi Diósïni xénhchajka ka kurhandirakunchi imani ambe enga ima juramujka, ísïchi mítesïnga eskachi Diósï uájpechantu xénhchaasïnga.
Ka xarhatasïngachi eskachi Diósïni xénhchasïnga engachi kurhandirakuaka, ka no úkua jukasti imeri juramukuechani kurhandirakuani.
Jimboka ne enga Diósï uájpeka, parhakpeni anapuechani andaasïndi, ka juchari jakajkukua andaastia parhakpeni anapuechani.
Ka ne enga jakajkujka eska Jesusi Diósï uájpeska, parhakpeni anapuechani andaastia.
Jesukristusï juchantsïni jinguni itsï ka iurhiri jimbo juti: ka no itsï jimbojku, sánderu sáni itsï ka iurhiri jimbosï juti; ka Espiritu uandantaxati jimboka Espíritu imeska enga ísïka.
Tanimuksï uandantasïndi:
Espiritu ka itsï ka iurhiri, ka taniperanksï terukutasïndi.
Ekachi jakajkujka enga nema uandantajka, Diósïri uandakua sánderu jakajkukuesti, ka arinisï Diósï uandajti, enga Uájperi ambe uandantajka:
Ne enga Diósï Uájpani mintsikajka, uandantskuani mítesti ka ima jinguni jámaxati. Ka ne enga Diósïni no jakajkukujka, Diósïni chkuándira úntani jarhasïndi, jimboka Diósïnisï no jakajkukuni jaka, enga Uájperi ambe uandantaka.
Ka aristi uandantskua: Diósïjtsïni méntkisï anapu irekua íntskusti ka indeni jásï irekua Uájpa jinguni jarhasti.
Ne enga Diósï Uájpani kámani jaka, indeni jásï irekuajtu kámaxatia; k'óru ne enga Diósï Uájpani no kángorheni jaka, no jatsikorhetixati indeni jásï irekua.
Íni ambeksïni karachexaka chánksïni engajtsï jakajkujka Diósï Uájpani, eskajtsï míteaka eskajtsï méntkisï anapu irekuani jatsikorhetixaka.
Diósïnchi k'amak'amasï mintsikasïnga, jimboka engachi kurhakuska ísï eska ima na uéjka, imajtsïni kurhasïndi.
Ka engachi míteka eskajtsïni kurhasïnga ambe engachi kurhakujka, t'uínchi intsïnhatini jarhasïngia ambe engachi kurhakujka.
Eka nema exejka erachi jémbani eska no uarhikua ambe k'amanharhintaxaka, uétarhesïndi arhijpekuni ka Diósï imani tsípekua intskuati, eka no uarhikueka. Ma k'amanharhintskua jarhasti enga uarhikueka, ka indeni jimbo no uandaxaka eskajtsï kómarhijpekuaka.
Iámendu nósesi úkua k'amanharhintskuesti; k'óru jarhasti k'amanharhintskua enga no uarhikueka.
Míteskachi eska ne enga Diósïri kueraakatekia, nóteru k'amanharhintaxakaia, jimboka Diósïri Kueraakata eranguni jarhasïnga, ka Nóambakiti nóteru p'árhesïndia.
Míteskachi eskachi Diósïriska ka eskaksï iámendu parhakpeni anapuechani Nóambakiti juramukuaxaka.
Míteskajtuchi eska Diósï Uájpa jurhaska ka eskajtsïni kurhangutarakua íntskuska engachi jimbo Diósïni míteaka, imani enga ísïka. Juchachi imani jinguni jarhaska enga ísïka, Uájpa Jesukristuni jimbo; imasï Diósïti enga ísïka ka enga méntkisï tsípekueka.
Uatsïticha, diósï eratakatechani ásï andarheraa je.



Tiósïo anapu urhejtsïkuriksïni uandajperakua axachexati iámendu jakajkutichani, ka kánekuaksïni xénhchasïnga, ka noksïni jíjkusï xénhchajka, imajtuksïni iámenduechasï xénhchajti engaksï míteka imani enga ísïka.
Imani jimboksïni xénhchasïnga enga ísïka, ka enga jucha jinguni jaka, ka enga méntku ísï jucha jinguni jauaka.
Diósï Táteri ka Uájpa Jesusiri kóntperata p'amojperakua, ka sési jakua jucha jinguni jauati, ekachi no chkuándirani jauaka ka ekachi xénhchperani jauaka.
Kánekua tsípeska engani jakajkutichani exenuaka, eskaksï sési irekorhexaka eska néka; ísï eskajtsïni Táte na juramucheka.
Ka iásïksïni chánksïni, jimboatakua jimbo arhixaka eskachi xénhchperaaka. Nókini jimbanhe ambe juramuchexaka, imanisïni uandani jaka engachi uénani jámantki mítekia.
Imasï xénhchpejti eka Diósïri juramukuani kurhandirani jarhajka. Ka májkueni jásï ma juramukuesti engajtsï uénani jámantki kurharikia: eskajtsï méntkisï xénhchperaparini irekaaka.
Jimbokaksï uánekua jámaxaka k'arhajpiricha, engaksï no jakajkujka eska Jesusi andajpenuska ka k'uiripu úkorheni. Imaksïsï. Ne enga ísï jurhentpeni jaka, ima tandojchpiristi ka Krístueri eratakorhesti.
Xéparini je, nójtsï juchári ánchekorhetani ísku tsîjpani, ka eskajtsï úaka kánekua sési maiamunhantani.
Ne enga Krístueri ambe uandantani jámani jukari ambe arhijka, no Diósï jinguni jarhasti. Ka ne enga ísï irekani jaka eska karakata na arhijka, ima Táteni ka Uájpani jingunistia.
Ekaksïni nema p'urhembejka ka nóksïni ísï jurhendani, ásï jióka je ka ásï jámberi uandajpa je;
Jimboka ne enga imechani sési eroajka, imajtu arhiparhatanhaati eska imajtu nósesi jámaxaka.
Uánekua ambeteruksïni arhikuekaxaka, ka nóksïni uéksïnga karakata jimbojku arhini, sánderu sáni erokaxaka niranksïni exeni ka uandaxecheni, eskachi ísï jámani márku tsípeaka.
Uandaperakua máksïni axachexaka jucha engachi íxueni~májkueni jakajkutika ka engachi ixueni anapueka.



Tiósïo anapu urhejtsïkuri Gaioni uandajperata axakuxati, imani enga sési jimbo xénhckajka.
Erachi xénhchakata, engani uandamukukorhejka, kurhajkorhexaka eskari iámendu ambe sési úni jaka, ísï eska chéti kurhangukua na sési nirani jaka ka eskari no p'amenchani juaka.
Kánekua tsípeska engaksï erachicha máru juka ka aianguntsïni eskari ísï irekaxaka eska néka.
Imani jimbo sánderu tsípesïnga engajtsïni aianguka eskaksï jucheti uátsïticha sési irekaxaka, eska néka.
Xénhchakata, sésiri marhuakuaxaka engari juchari erachichani jarhuataani jaka, na uékiksï inde uérakua iretika.
Indeksï uandantastia iámendu tángorhentsticha japarini na engari xáni sési kámpejka. Íntsaa sánderu, jurajkuksï pákorheni~kánekua intsaa, eska Diósï jaiapanhentaaka.
Jimbokaksï inde Jesukristuni jimbojkusï uéraka ka no jakajkutichanksï nómbema euaasïndi.
Jimbochisï jucha íntsauaka, ka ísï jámanchi jarhojpeaka imani jinguni enga ísïka.
Ji karakuaska jucharichani, enga úka, Diótrefesï no jiókorhesïndi juchari uandakuani, jimboka inde kánekua juramunhchasïnga.
Ísï jimbo, jiájkani engani ji janoaka, xukaaka, jimbokajtsïni nósesi uandatseni jarhasïnga; ka útasï no xántku, erachichantu no jiókaasïndi, ka nójtu jiáretaasïndi imechani engaksï uékani jarhajka sési eroani ka jamberi imeri tiosïo petantaasïndi imechani engaksï uékani jarhajka jarhojpeni
Erachi xénhchakata, ásï nósesi ambe eranhakua p'ita, sánderu sáni sési ambe eranhakua p'ita. Ne enga sési ambe újka Diósïristi; ka ne enga nósesi ambe újka, Diósïni nótki mitesïndi.
Ka Demetrioueri ambeksï k'óru, iámenduecha sési uandantasïndi, imajtu jamberi enga ísïka. Ka juchajtuni sési ambe uandapekusïnga, ka míteskari eskachi no chkuándirasïnga.
Uánekua ambeterukini arhikuekaxaka, enga úka, nokini uéksïnga karakata jimbo arhini,
jimbokani erokaxaka eskakini no ióndaaka xéntani ka erateparinikini arhikorheni.
Eskari sési jámani jaka. Chéti p'íchpirichaksïni uandakua axachexati. Ka mándani arhia aianguani juchari p'íchpirichani eskani jucha kurhangorheaxaka.



Júdasï Jesukristueri jántspiri, Santiagueri erachi jémba, iámendu uandajpakatechani enga Diósï Táte xénhchaaka ka enga Jesukristu kuájchakuani jaka.
Eskajtsï cha kánekua p'amojkunhaaka ka eskajtsï sési jakua intsïnhaaka ka kánekuajtsï xénhchanhani.
Jucheti xénhchakatecha: kánekuaksïni karachenhchaxapka juchari p'ímutantskueri ambe, ka karaska jimbokaksïni uéksïrempka arhini, eskajtsï jángorheaka jakajkukuani kuájpeni, enga Diósï imeri ireta arhutakatani méntku íntskuka.
Nóchkaksï jarhaski máru engaksïni sïpatekuarhu inchaakucheka, imanisï karakata arhiani jápti eskaksï arhinharhikunhaaka. Nóksï jakajkusïndi, juchari Diósïri kóntperakuanksï ísku ambe niátatarasïndi ka nóksï jiókorhesïndi~juchari Acha Jesukristuni engajtsïni juchantsïni míngorhetini jaka.
Uékasïngaksïni ma ambe míatani, eska Acha jiáni enga Israeli anapuechani Ejiptu petaatantaaka, k'amajkuaspti imani engaksï no jakajkupka.
Ka ístu ánjelichani engaksï no uékapka jima jarhani engaksï péranhapka, ka sánderuksï imecheri irekuarhu kéndikusti. Diósï jima jatsiasti enga méntkisï pájpakandeka, tiámu jimbo jójkuatini, erokorheni ima jurhiatekuani enga arhinharhikperanhaaka.
Ka májkuentu Sodoma ka Gomorra ka iretecha engaksï jimesï jaka, engaksï ima ísku jándi úkorhepka ka nósesi jásï ambejkuksï tsitinhchani. Ikimenhasptiksï chpíri jimbo enga nómeni pátakorhejka, eskaksïni imecheri ikimekua marhucheaka ka cha~no ísï jámani.
Ka nauejki ísï, íchkaksï májkueni ísku jándisïndi, tsánharhiparinkï jámasïndi ka Diósïri juramukuanksï no jiókorhesïndi, ka auandarhu anapu ánjelichanksï nósesi arhiasïndi.
Migueli, ánjelicheri k'éri, engaksï nóambakitini jinguni jupiperatini jápka Moisesiri anhaanhatakuani euajperani, no tekaaspti útakuni ka sánderu jamberi jinijku uandaspti: “¡Eskakini Acha arhinharhikuaka!”
K'óruksï inde nósesi arhisïndi imani ambe engaksï no kurhangujka, ka sáni ambe engaksï kurhangujka, jandiojku jatinksï tsînchekorhetarasïndi ísï eskaksï manakorhericha engaksï no eratsejka.
¡Akeruksï! Jimbokaksï Kaíniri xanhari jimbo niraska, ka tumina andakuekanksï támu ísï nirastia ísï eska Balaami. No kurhandirakua jimboksï Koreni uarhiati.
Inde k'uratsekua ambestiksï~engajtsï cha xénhchperani tángorhentani jarhajka ka indeksï t'iresïndi ka tsípekorhesïndiksï Diósïni nósani chénharhiparini. Jinguntku je indecha jinguni; janikuenksï járhasti enga tarhiata ísku pájka, anhatapu uauarhuntskuarhu anapuenksï járhasti engaksï no újka amanhejchakua jukani, tsimani xanhariksï uarhirixati, ísï jimboksïsï murutanhaati.
Japunderi k'érati jenguerakuenksï jáxesti, engaksï k'uratsekua ambe k'uruarhekorhejka; jóskuenksï járhasti engaksï jini ka jini jámka, ka méntkisï anapu pájpakandekuaksï patsamenhaxati.
Enoki, ima enga Adaniri iúmu tsimani sïrukueka jémbepka, indecheri ambe uandarixaptia: “Exe je, Acha uánekua ánjeli jémbecha jinguni janosti.
Ka mándani arhiati arhinharhikuani imani nósesi ambe jimbo enga únhaka ka engaksï Diósïni nósesi arhika.”
Indeksï méntku aiaimeni jarhasïndi, ka arhinhchpesïndiksï, ísïksï jámasïndi eskaksï na tsitinhchaaka jámani. K'éramakorhesïndiksï ka sésiksï jándirantasïndi k'arhajpeni.
K'óru cha erachicha, míani ja je ambe engaksï Jesukristueri uandakua páricha, juchari Acha Jesukristueri ambe arhijpeka.
Imaksï uandasïrempti: “Jiájakani engaksï jurhiatekuechani k'amakurhiaka, jauatiksï máru engaksï Diósïni nósesi arhiaka ka nósesi ambeksï tsitiparini irekorheati.”
Indeksïsï arhukpejti, parhakpeni anapuestiksï ka Espiritunksï no kámasïndi.
Ka cha erachicha, chári pímpinhasï jakajkukua jimbo uinhaperpentsï je, ka Espiritu Sántu jimbo uandamukukorhe je.
Diósïri xénhchperakuarhu ja je. Ka p'íjeteru juchari Acha Jesukristueri p'amojperakua engaksïni jamberi ima tsípekuarhu páaka enga méntkisïka.
Ka andajtsïtera je imechani engaksï tsimanitsimaneani jaka.
Ka máteruechani chpírirhu p'íjpaantsï je, ka máteruechani p'amojkua je. K'óru xéparini je. Ikimcha je xukuparhakua jamberi enga imecheri nósesi jángua jimbo ikichakueni jáxekia.
Diósïksïni úsïndi exeni jarhani eskajtsï no terungutanhaaka ka úatiksïni ima jinguni k'érikuarhu incharani, nómbe ma arhikua jinguni ka tsípeparini.
Diósïni ima enga májkueka, juchari p'ímutantspiri, k'éri ambe arhinhe ka k'éri ambesti, juramue ka uinhapekua jatsini, iásï ka méntkisï juchari Acha Jesukristuni jimbo. Ka ísïue.~



Tata Jesukristueri jánhastperakua enga Diósï exeraka, eska jántspiri jémbechani íntsapiringa ambe enga úkorheni jámka, ka ísï jimbo Jesukristu ánjeli jémbani axaspti, jántspiri jémba Juánuni jánhastatarani,
eska Diósïri uandakuani uandantaaka, ka ístu Tata Jesukristueri ambe uandantani, ka iámendu ambe enga xékorheka.
Tsípeati ne enga arhintajka, ka ima engaksï kurhani jaka ambe enga arhini jaka i uandakuecha, ka úranksï jarhani ambe enga xáni karakata jaka, jimbokaksï jurhiatekuecha janoxaka.
Ji Juánu, uandajperata ma axakuasïnga, iúmu tsimani tángorhekuechani engaksï Asia jaka: Cha jinguni jaue sési pájperakua ka kóntperata, imeri enga jindeka, enga jindepkia ka enga juuaka, ka ístu iúmu tsimani espirituecheri engaksï imeri k'éri uaxantskuarhu urhepani jaka,
ka ístu Jesukristueri enga mintsinharhikueka ka enga urheta tsíntaka, enga iámendu irechechani íni parhakpeni k'érikuaani jaka. Ka engajtsïni xénhchaka ka imeri iurhiri jimbo k'amanharhintskuechantsïni kénditacheani,
ka májku iretajtsïni úntasti, jima engaksï Diósïni tátjembani jántspekuaka, k'éri ambe arhinhe ka k'éri ambesti imeri uinhapekua méntkisï, ka ísïue.
¡Era je, janikuecharhu ísï juuati! Iámenduechaksï éxeati, imaksï jamberi exeati engaksï p'orhonhapka, iámendu ireta parhakpeni anapuechaksï p'amondakorheati. Jo ísïuati.
“Jíska uénakua ka k'amarhukua,” uandaxati Acha Diósï, “enga jindeka ka enga jindepka ka enga jurhani jaka, enga iámu uinhapetika.”
Ji Juánu, chári erachi, ka engani méntkueni nósesi nitamakorheka, ísï eska Jesusi jámaparini ka tekantsparini, Pátmusï ómekuarhu jupikata jarhaspka, jimbokani Diósïri ambe uandantasïrempka, ka Jesusiri jurhentpekuani tsïrimerani.
Acheri jurhiatekua jimbo Espiritueri uinhapekuarini p'iraspti, ka kurhaspka nemarini tátsepani uinhachacheni, eska kústakua ma p'uninhanhani.
Engarini arhimpka: “Karantsï ka takurantsï ambe engari exeaka, ka iúmu tsimani tángorhekuechani: Éfeso ka Esmirna ka Pérgamu ka Tiatira ka Sárdisi ka Filadelfia ka Laodisea anapuechani axakua.”
Ka eraparhaspka exekuekani nérinisï uandaxecheni japi, ka iúmu tsimani tiripitiri ch'urhinguechani exeaspka,
ka ch'urhinguecharhu terujkani jarhaspti, Acheti uájpeni jásï ma jantsirirhu jamberi xukuparhantatini ka jonguarhekua tiripitiri ma p'andanhetini.
Uraptsïtini eska xúrhata ka eska iéstakua, ka chpirini éskasïrempti;
ka tiámu tsárakateni jándurhaspti, enga tinhatinhajpeni jarhajka; ka iurhekua k'érini ma uandasïrempti, enga uinhamu kétsemani jarhajka.
Ka t'irejkandanirhu iúmu tsimani jóskuechani jatsiaspti; ka atajpetarakua ma tsimoru sési uarhomutini uéchasïrempti; ka tsatsanharhixapti, eska tata jurhiata t'éjkamatirhu jarhani.
Engani éxepka, kuarhatsespka ka miripakurhini ka méntkuni imani andandukuererani; ka imarini jájki t'irejkandani jimbo p'arhespti, ka arhisptirini: “Ásï che, jíska uénakua ka k'amarhukua,
engani tsípiti jaka, uarhirixapka exe iásï tsípekua jatsiska enga nómeni k'amakurhiaka, ka uarhikueri mítakuechani ka ístuni uarhicho anapu ji jatsiaska.
Karantsïchka ambe engari exeka: Ka ambe engari exeni jaka, ka ambe engateruri exeaka.
Ísti jánhastperakua iúmu tsimani jóskuecheri engarini jurhijkandani erajkuaka, ka iúmu tsimani tiripitiri ch'urhinguecheri: iúmu tsimani jóskuechaksï ánjelichesti engaksï tángorhekuecharhu jaka, ka iúmu tsimani ch'urhinguechaksï tángorhekuesti.



“Ánjelini enga Éfeso anapu tángorhekuarhu jaka, ísï karaku: ‘Ima enga iúmu tsimani jóskuechani t'irejkandani jatsiaka, ka enga jimesï xanharajka engaksï iúmu tsimani ch'urhinguecha tiripitiri jaka, ísï uandasïndi:
Míteska chéti úkuechani, na engari xáni jángorhentani jaka ka nóri kuatantani; ka na engari no újka nósesi úrichani tekantaani, ka Jesusiri uandakua pári eratakorherichani ts'éjkuaskari, ka p'iaraaskari eskaksï chkuándirasïnga.
Ka kómu nitamakorheskari, ka tekantaskari ka jíndeni jimbori incharhetakuska ánchekorheni, ka nóri kuatantaska.
K'órukini ambe ma pátsanhechexaka, eskari mirikurhiskia p'ampsïperakuani engari uénakuarhu jatsipka.
Jimajkanichka miántsï na engari tsînchekata jaka, k'uanhatsentsï ka sési irentsï; engari no ísï úska, juuakakini exeni ka ekari no moántaska ch'urhinguakini kénditacheaka.
K'óruri íni ambe jatsiska, enga chéti jimbo jaka, eskari nikolaitecheri ánchekorhetechani ikimchaasïnga ka jíjtuni ikimchaasïnga.
¡Ne enga újka kurhani, kurhangue ambe enga Espiritu arhiajka tángorhekuechani! Ne enga andaaka, ji sésikua íntskuaka, tsípekueri anhatapurhu akurhutani enga Diósïri irekuarhu anhaakuka.’
Ka ísï karaku ánjelini enga Esmirna anapu tángorhekuarhu jaka: ‘Ima enga uénani jámani jaka ka k'amarhutani jamberi ísï uandasïndi, enga uarhipkia ka ménderu tsíntani:
ji míteska eskari nósesi nitamanchaska ka uétarhenchandi, nájkirukari jatsikorherika ka na engaksïni judio arhikorericha xáni nósesi uandatsejka, ka jiniksï Nóambakitiri chúngumatini.
Ásï jáma chéni ekari nósesi nitamanchaaka. Era, Nóambakitiksïni máru chánksïni k'ataperakuarhu incharaati, ka jimajtsï témbeni jurhia ts'éjkunhaaka. T'u uarhikuarhu jamberi sési mintsika, ka jíkini tsípikueri kanakua íntskuaaka.
¡Ne enga újka kurhani, kurhangue ambe enga Espiritu arhiajka tángorhekuechani! Ne enga andaaka, nóteru kómu nitamaati eka uarhikua ménderu janotspeakia.’
Ka ísï karaku ánjelini enga Pérgamu anapu tángorhekuarhu jaka: ‘Ima enga atajpetarakua ma jatsika, tsimoru sési uarhomutini ísï uandasïndi:
Ji míteska nani engari irekaka, jimini enga k'éri uaxantskua Nóambakitiri jaka. T'úri k'óru jucheti jakangurhikuani mintsikaxakateru, ka nóri uandaxaka nóterurini jakajkunia, ni jimajkani enga jucheti ambakiti jántspiri Antipasï uándikunhapka, jimini Nóambakiti jarhasti.
Nájkirukani jatsika sánhani isï ambe engakini no jaiapanhechentajka: jimbokari jimini jatsiaska indechani engaksï Balamueri jurhenguani patsajka, enga Balakini arhistakuempka néna Israeli anapuechani p'ínguani, ka t'irerakuekaani ambe engaksï diósïni eratakatecha kéjtsïtamenhapka, ka ístu néna ísku jándi niátataraani.
Ka ísturi jimini jatsiaska indechani engaksï nikolaitecheri jurhentperakuani patsajka.
Jimajkani k'uanhatsentsï, ka ekari no ísï úska, t'úngeni jinguni jurhaxaka kókuani, ka jucheti uandakua jimbo atauaka.
¡Ne enga újka kurhani, kurhangue ambe enga Espiritu arhiajka tángorhekuechani! Ne enga andaaka, ji akua ma no mítekata patsakata íntskuaka, ka ístuni tsakapu sapinharhi urapiti ma íntskuaka, enga jimbanhe jakangurhikua ma jukanharhiaka, ka imajkusï míteati enga intsïnhaaka, ka nóteru nema.’
Ka ísï karaku ánjelini enga Tiatira anapu tángorhekuarhu jaka: ‘Diósï Uájpa íni ambe uandasïndi, enga chpiri jengueratini járhati éskajka, ka tiámu pitsïpitini jándurhani:
Ji míteaska chéti úkuechani, ka chéti uékperakuani, ka chéti mintsikuani, ka chéti jarhojpekuani, ka chéti tekantskuani, ka eskaksï chéti úkuecha urhetku sánderu ambakitispka eska iásï.
Nájkirukani jatsika sánhani ísï ambe engakini no jaiapanhechentajka: engari nana Jesabelini jiáretani jaka, enga uandakua pári arhikorhejka, eska jurhentpeaka ka p'ájtamani jucheti jántspirichani ísku jandini, ka diósï eratakatecheri kéjtsïtakuaksï t'ireni.
Ka erokaska eska moátapiringa ka no uékasïndi inderi ísku jánguani jurajkuni.
Exe je, ji p'amenchataaka ka ísku apondikuntaati, ka imechani engaksï indeni jinguni nósesi úka, ekaksï no moántaska ambe engaksï xáni nósesi niátakia, ka ekaksï inde naneri nósesi úkuechani no jurajkuaska; kánekua nósesi p'ikuarheratauaka.
Ka uájpechani uándikuaparini k'amajkuauaka; ka iámendu tángorhekuechaksï míteati, eskani ji eratsekuechani ka p'ikuarhenhekuechani míteaska, ka mándani arhini úkuecha jimbo íntsantauaka.
Ka cha engajtsï támu pakaraka, Tiatira anapuecha, engajtsï no ísï jurhengorherini jaka eska imecha engaksï uandajka iauani jamberi míteni ka jini inde Nóambakitiri ambeni, chánksïni arini ambe arhixaka: nóteruksïni ambe ma kurhacheaka,
indeni ambentku engajtsï jatsika, sési patsa je jimajkani jamberi egani ji junguaka.
Ka ne enga andaaka, ka jucheti úkuechani k'amarhutani jamberi patsani, ji juramukua uáni iretecharhu íntsauaka.
Ka uinhamarheparini juramukuauati, méntkueni eska urhani echeriri úkatechani xerendurhiauati,
ísï eskarini jucheti Táte na íntskuka juramukua, jíjtuni íntskuaka jóskuani enga xárhentku andarajka.
¡Ne enga újka kurhani, kurhangue ambe enga Espiritu tángorhekuechani arhiajka!’



Ka ísï karaku ánjelini enga Sárdisi anapu tángorhekuarhu jaka: ‘Ima enga iúmu tsimani espirituechani Diósïri jatsiaaka, ka ístu iúmu tsimani jóskuechani ini ambe uandasïndi: ji chéti úkuechani míteska, ka na engari uandani jaka eskari tsípiti jarhaska ka jiniri uarhirini jarhani.
Sési pátsakorhe ka uinhaperantsï indeni ambe enga pakarani jaka, engari nótki uarhirakorheni jaka; jimbokani nóma chéti úkua k'amarakata xéntaska Diósïni japarini.
Miántsï ambe engari intsïnhaka ka engari kurhandika, sési exe ka moántsï. Ekari no jinguntku jarhaska, ji janoaka ísï eska sïpajkurha ma, ka nóri míteaka ambe jándukini janochea
k'óruni namuni máru jimini Sárdisi jatsiaska, engaksï xukuparhakua no jájkuni jaka, ka indeksï jíndeni jinguni xanharaati, urapiti xukuparhantatini, jimbokaksï nitatarhenchaska.
Ne enga andaaka, urapiti xukuparhatanhantaati, ka imeri jakangurhikuani nómeni p'íkuntaaka Karakatarhu engaksï tsípikua p'iticha jataka, ka uandantaaka néski ima, jucheti Táte urhepani japarini, ka ístu imeri ánjeli urhepani japarini.
¡Ne enga újka kurhani, kurhangue ambe enga Espiritu tángorhekuechani arhiajka!’
Ka ísï karaku ánjelini enga Filadelfia anapu tángorhekuarhu jaka: ‘Íni ambe arhisïndi ima enga pímbinhaxeka ka enga ísïka, enga Dabiri mítakuani jatsika, enga mítajka ka nónema úni míkantani, ka enga uapanhajka ka nónema úni mítantani:
Ji míteska chéti úkuechani; exe na engakini mítachetini jurajkucheni jaka, ka nónema úati míkantani, jimboka nájkiruka sántkueka chéti uinhapekua, jucheti uandakuani uraska, ka nómendini uandaska no míteni.
Exe, ji péraxaka máru Satanasiri tángorhekuarhu anapuechani engaksï Judioueni uandajka, ka nóksï jíndeni, jimbokaksï ch'kuandiraxaka; exe, jíkini juácheauaka ka tinguixurhicheatiksïni, ka míteatiksï eskakini ji t'úngenisï xénhchajka.
Jimbokari jucheti uandakuani mintsikaska, jíjtukini patsaaka ima jándu enga ts'éjkukua janoaka, ka iápuru enga xáni irenhaka janoati, jimbokaksï iámenduecha ts'éjkunhaaka.
Ji sóntku junguaka, sési patsa ambe engari jatsika, ka eskakini kánakua nónema euantaaka.
Ne enga andaaka, ji anhandakua úntaaka jucheti Diósïri k'umanchekuarhu, ka jima pakaraati méntkisï, ka jucheti Diósïri jakangurhikuani ka ístu jucheti Diósïri iretani jima karaaka, enga jindeka Diósïri jimbanhe Jerusaleni enga auandarhu uératini kétsejka, ka jucheti jimbanhe jakangurhikua karaaka.
¡Ne enga újka kurhani, kurhangue ambe enga Espiritu tángorhekuechani arhiajka!’
Ka ísï karaku ánjelini enga Laodisea anapu tángorhekuarhu jaka: ‘Ima enga uandantajka ambe enga ísïka, enga mintsinharhikueka ka enga no chkuándirajka, enga Acha Kuerajpiri jimbo uandaka ka iámendu ambe kueraani, arhixatikini:
Ji chéti úkuechani míteaska, eskari no ts'irapitiska ka nójturi jurhepitini. ¡Uékapiringa eskari méntku ts'irapitipiringa o méntku jurhepitini!
engari ísï kuakuataxeka, ka nóri jurhepitini ka nójturi ts'irapitini, jíkini uéchantaaka.
Jimbokari t'u uandasïnga, ji jatsikorheriska, jimbokani jatsikorheri úkorheska ka nómbema kueratanchasïnga, ka nóri jánhaskasïnga eskari nósesi irekorheska, tsînchekorhentatixakari, ka jandiojkueskari, ka eskari pátenharhiska ka patsïkjásïri jarhani.
Ísï jimbo, arhistachexakakini eskarini juuaka ambakiti tiripiti puruatantskata piácheni, ka sési jimbori jatsikorherini, ka ísturini piáche xukuparhakua urapiti engakini kasïperantaaka, ka nóteruri patsïkjasï jauaka jimbokari k'uratsetakorhexaka, ka atanhari sïpiati ka sésiri éskantaaka.
Ji kurhangukuasïnga ka xukaasïnga, iámendu imechani engani xénhchajka, t'úchkari jurhepitku jauaka ka sési jimbo móantsï.
Exe, ji uámutatspexaka, ekarini nema kurhaska ka mítachendini, ji inchaaka imo ka márkuchi t'ireaka.
Ne enga andaska, íntskuaka sésikua k'éri uaxantskuarhu jarhani jíndeni jinguni, ísï eskani jíjtuni na andaka ka jucheti Táteni jinguni imeri irechekuarhu uaxakaska.
Ne enga újka kurhani, kurhangue ambe enga Espiritu arhiajka tángorhekuechani.’



Ka tátsekua eranchespka ka auanda mítakorhetini jarhani, ka uandakua engani urhetku kurhapka, enajki nema kústakua p'uninhani japi, arhisptirini: “karhara axueni ka exerakakini íni ambe enga tátsekua úkorheaka.”
Ka jimajkurini Espiritueri uinhapekua iámu p'iraspti, ka exespka auandarhu anapu k'éri uaxantskuani, ka nema jima uaxakatini jarhani.
ka ima enga uaxakatini jápka, tsakapu merearini xarharasïrempti enga charhapentajka ka xunhupentani, ka xupakata ma uirhipandaspti k'éri uaxantskuani enga méntkueni meremerejkuni jápka.
Ka ma uirhipandani k'éri uaxantskuarhu, járhasptiksï máteru ma ekuatse t'ámu uaxantskuecha, ka ma ekuatse t'ámu achamasïchaksï jima jarhani uaxakatini, urapitiksï xukuparhatini, ka kanakua tiripitiri inchajtsïtinksï.
Ka k'éri uaxantskuarhu kurhakoresïrempti piritani ka charancheni. Ka k'éri uaxantskuarhu urhepani iúmu tsimani k'ueramuksï tixaraxapti, engaksï iúmu tsimani Diósïri espirituecheka.
Ka k'éri uaxantskuarhu urhepani, japundeni jásï ma jarhaspti enga sési pímbinhanharipka ka iauani jamberi eramakorheni. Ka terumeni jarhasti k'éri uaxantskua ka t'ámu tsípitichaksï uirhipandaspti, éskuechanksï iápuru jukarhekorhetini, urhepani ka tátsepani.
Ka púkini jáxespti enga urhepani jápka; ka máteru uakasï sapichueni jáxespti, ka máteru k'uiripueni janharhispti, ka máteru k'uiusïni enga kárakuekani jápka.
Ka inde t'ámuksï kuímu p'araskua jukaspti, ka éskuaksï uinirhekorheaspti, ka chúrekua ka jurhiakua nóksï mintsikorhesïrempti ísï uandani: “¡Acha tanimu xanhari pímbinhaxesti Acha Diósï enga iámendu ambe újka úni, enga jindepka ka enga jindeka ka enga junguaka!”
Ka engaksï inde tsípiticha k'éri ambe arhimpka ka janhanharini ka diósïmaiamu arhini imani enga uaxakatini jaka k'éri uaxantskuarhu, enga méntkisï irekani jaka.
Imaksï ma ekuatse t'ámu achamasïcha kápatsentaspti k'éri ambe arhini imani enga méntkisï irekani jaka, enga k'éri uaxantskuarhu uaxakatini jaka, ka kanakuechanksï p'iuantaspti ka urhepanksï pérakuani, uandaparini:
“Acha Diósï juchari, t'úrisï k'éri ambe arhikueka, ka k'érikuarhu péranhani, ka janhanharhinhaniri ka juramukuari p'irani, jimbokari t'u iámendu ambe kueraska, t'úri uékaska eska ambe jauaka t'úrisï iámendu ambe kueraka.”



Ka imani enga k'éri uaxantskuarhu uaxakatini jápka, erajkuspka jurhijkandani karakata ma kámani jarhani, enga tsimapuru karanharhikukata jápka, ka iúmu tsimani sélluechanksï jatsiparhakukata jarhani.
Ka ánjelini ma xéspka uinhapekua jinguni, enga uinhachaparini kurhangorhempka: “¿Néua ima enga nitatarheaka sélluechani kueraparhakuani ka karakatani p'irakuni?”
Ka nónema nitatarhespti, auandarhu o parhakpenirhu o echerindu inchatsekua, enga úpiringa karakatani p'irakuni ka eranharhikuni.
Ka ueraniuerasïrempka jimboka nónema xarharasïrempka enga nitatarhepka karakatani p'irakuni ka eranharhikuni.
K'óru ima ma achamasïrini arhispti: “Ásï uera; exe, Púki enga Judea anapueka andastia, Dabiri sïrukua; ima úati p'ikuani iúmu tsimani selluechani ka karakatani p'irakuni.”
Ka xéspka karichi atakateni jásï ma anhandetini jarhani, terujkani jakuani k'éri uaxantskuarhu ka t'ámu manakorheri tsípitichani ka Achamasïchani, Iúmu tsimani sïuanguechani jukaspti ka iúmu tsimani éskuechani, engaksï iúmu tsimani espirituecheka enga Diósï ma parhakpeni axaaka.
Ka ima Karichi niraspti ka karakata euajkuspti imani enga jurhijkandani kámani jápka, enga k'éri uaxantskuarhu uaxakatini jápka.
Ka karakatani euajkutinia, t'ámu manakorheri tsípitichaksï ka ma ekuatse t'ámu achamasïchaksï Karichini tinguixurhikuspti. Iámenduksï árpechani jinguni, ka tiósxunhanda jatakua tiripitiri uiniraatinksï káaxapti, engaksï Diósïri erakukatecheri kómu-akueka,
ka pirekua jimbanhe máksï piresïrempti arhiparini: “T'u k'óruri nitatarheska karakatani jupikani, ka selluechani p'ikuani; jimbokari atanhaska; ka chéti iurhiri jimbori piájpentaska ka iápuru ísï anapuechaniri ka iámendu jásï uandarichani ka iámendu iretechani Diósïniri íntsantaska.
Ka imecha jinguniri irechekua ma úska engaksï Diósï Táteni marhuakuaka, ka ma parhakpenksï juramuati.”
Ka exespka, ka kurhauaspka engaksï uánekua ánjelicha k'éri uaxantskuani ka manakorheri tsípitichani ka achamasïchani uirhipandaatini jápka. Xánksï uánespti engaksï jamberi no úempka miunhani,
ka uinhachasïremtiksï uandani: “Karichi enga uándikunhaka uinhapekua ka jatsikorhekua nitatarhesti p'irani, ka mímixekua ka juramukua ka k'érikua ka t'íntskua ka k'éri ambe arhinhani ka píremenhani”
Ka kurhaspka iámendu ambe enga Diósï kueraaka, enga auandarhu, ka echerindu inchatsekua ka japundarhu jaka, arhinksï jarhani: “Ima enga k'éri uaxantskuarhu uaxakatini jaka ka Karichijtu, K'éri ambestiksï ka janhanharhikuestiksï, t'íntskua ka juramukuaksï jatsisti iásï ka méntkisï.”
Ka t'ámu manakorheri tsípitichaksï uandasïrempti: “¡Ísïmendue!”, ka achamasïchaksï tinguixurhispti, ka k'éri ambeksï arhini.



Ka exespka na enga karichi uénapka ma selluni p'ikuparhakuni, ka kurhaspka ima ma isï t'ámu manakorheri tsípitini enga characharameni uandempka: “¡Jútkini!”
Ka eraspka ka tekechu urapitini ma exeni; ka ima enga jatarini jápka pitoki ma kámaxapti ka kanakua ma intsinhaspti, ka andapitini uéraspti, ka andatiteru.
Ka enga tsimandarhekua selluni p'ikuparhakupka, kurhaspka máteru manakorheri tsípitini uandani: “¡Jútkini!”
Ka máteru tekechu charhapiti ma uéraspti, ka ima enga jatarini jápka sésikua intsïnhaspti sési pájperakua parhakpenirhu kénditani, ka eska uándikperanhaaka, ka k'éri ma tiámueri uándikpetarakua intsïnhaspti.
Ka enga tanindarhekua selluni p'ikuparhakupka, kurhaspka máteru manakorheri tsípitini uandani, “¡Jútkini!” Ka eraaspka ka tekechu turhipitini ma exeni, ka ima enga jatarini jápka k'uetsapetarakua ma jupikatini jarhani.
Ka uandakua ma kurhaspka teruakuni jima engaksï t'ámu manakorheri tsípiticha jápka, uandanksï: “tríju ma k'uetsaperakata o sebada tanimu k'uetsaperakata, ma jurhiatekueri andakua jukaparhaati, k'óru asetini ka kauikuani ásï jukaparhara.”
Ka enga t'andarhekua selluni p'ikuparhakupka, kurhaspka máteru manakorheri tsípitini uandani: “¡jútkini!”
Ka eraaspka ka tekechu xúnhuptsïni ma exeni, ka enga jatarini jápka Uarhikua arhinhasïrempti, ka uarhichao chúxapaxapti, ka uinhapekuaksï intsïnhaspti uándikuani ma t'ámu arhustakata parhakpeni anapuechani tiámu jimbo ka k'arhindekua jimbo, ka p'amenchakua, ka parhakpeni anapu apejpentsticha jimbo.
Ka enga iúndarhekua selluni p'ikuparhakupka, exeaspka k'ejtsïtakuarhu kétsekuaksï jarhani, imecheri ánimecha engaksï uarhikuarhu jamberi no jurajkuntapka Diósïri karakatani uandantani.
Ka uinhachasïremptiksï uandani: “Acha engari pímbinhaxetika ka mintsinharhikuendi ¿Na jatinimenduri, ikimiaua parhakpeni anapuechani ka uándikuantani, ísï eskajtsïni juchantsïni na uándikuka?”
Ka xukuparhakua urapitiksï intsïnhaspti, ka arhinhanksï erokorheteru je sánderu, engaksï jamberi máteru erachi jántsïpiricha uándikunhaaka, ima engajtuksï Diósïni marhuakuni jámani májkueni uarhiaka.
Ka Karichini exespka, enga kuíndarhekua selluni p'ikuparhakupka, ka k'éri ma jenchespti; ka tata jurhiata iámu ónharhikuspti ka takusï turhipitini jáxentaspti, ka nana kutsï iurhirini charhacharhaxentaspti.
Ka jóskuechaksï auandarhu uératini uekorhespti echerindu andatserani, ísï eska jígusï tsírku na uekorhejka enga akuitse jánikua uauarhutajka.
Ka auanda sïrandeni p'arhakurhintatini nónespti, ka iámendu juátechaksï ka ómekuechaksï móskunhaspti.
Ka parhakpeni anapu irechecha, ka k'érati achamasïcha, ka p'urhejkuti urhejtsïkuricha, ka jatsikorhericha, ka uinhapekua jatsiricha, ka iámendu jántspiricha ka no jatspirichajtuksï porhotecharhu ka k'érendecharhu juátarhu ísïksï jirikorhespi.
Ka juátechani ka k'erendechani arhiasïremptiksï, “jatachakujtsïni ka jískajtsïni, eskajtsïni imeri ikiata enga k'éri uaxantskuarhu uaxakatini jaka o Karichiri ikiata no andanguaka.
Jimboka niaraskia k'éri jurhiata imeri ikimperateri, ¿ka ne ua xáni tekantani?”



Ka isï tátsekua, t'ámu ánjelichani exeaspka t'apuru parhakpenirhu pírhukutinksï jarhani, anhaxurhitini tarheatanksï p'ínguni jarhani, eska écherirhu ka japundarhu ka anhatapuecharhu no tarheapiringa.
Ka máteru ánjelini exespka tata jurhiata andarakuarhisï, enga karhanchentani jápka Diósï tsípitiri selluni jupikatini, ka t'ámu ánjelichani uinhachakuasïrempti engaksï sésikua intsïnhapka parhakpenini ka japundani ikichakua úni.
Arhiaparini: “Echerini ka japundani ka anhatapuechani átki ikichakua ua je, engaksï jamberi juchari Diósïri jántspirichani sellu jatsirhukuauaka.”
Ka kurhaspka 144 milinhani sellu jatsikukatecha iámenduksï Israeli iretespti:
Judiouechaksï témbeni tsimani mílispti sellu jukaricha, ka Rubenichaksï témbeni tsimani mílispti, ka Gádichaksï témbeni tsimani mílispti,
ka Aserichaksï témbeni tsimani mílispti, ka Neftalichaksï témbeni tsimani mílispti, ka Manasesichaksï témbeni tsimani mílispti,
ka Simeonichaksï témbeni tsimani mílispti, ka Lebichaksï témbeni tsimani mílispti, ka Isakarichaksï témbeni tsimani mílispti,
Ka Sabulonichaksï témbeni tsimani mílispti, ka Josechaksï témbeni tsimani mílispti, ka Benjaminichaksï témbeni tsimani milispti.
Tátsekua íni ambe nitamatinia, eraaspka uáni k'uiripu janhani, enga jamberi nónema úempka miuani, ma parhakpeni anapuecha, ka k'uiripu mámaru járhaticha, ka mámaru jásï uandaricha, K'éri uaxantskuaniksi ka Karichinksï urhepani anhaxurhikutini jakuni, Urapitiksï xukuparhantatini ka pimuksï jupikaatini.
Ka uinhachasïremptiksï uandani: “P'ímutantskua juchari Diósïristi enga k'éri uaxantskuarhu uaxakatini jaka, ka Karichiriri.”
Ka iámendu ánjelicha engaksï k'éri uaxantskuani ka achamasïchani ka tsípiti manakorherichani uirhipandatini anhandaapka, tinguixurhikusptiksï k'éri uaxantskuani tsérhukua andaskuererani, ka Diósïnksï k'éri ambe arhini
arhiparinksï: “¡Ísïsti! Újchakurakua ka t'íntskua ka mimixekua ka nitatarhekua ka janhaharhikua ka uinhapekua ka juramukua, juchari Diósïristi méntkisï ¡Ísïue!”
Jimajkani achamasï márini kurhamarhespti: inde engaksï urapiti xukuparhatini jaka, ¿Néskiksï ka nani uératinksï jurhaski?
Ka ji arhintaspka, “Acha jucheti, t'úri míteskia” ka imarini arhispti: Indeksïsï xáni nósesi kánhateti; ka xukuparhakuechanksï jupakorhiantastia ka t'uput'upujkuantastiksïa karichiri iurhiri jimbo.
Jimboksïsï Diósïri k'éri uaxantskuarhu urhepani jati, ka chúrekua ka jurhiakua imeri k'umanchekuarhuksï marhuakusïndi; ka ima enga k'éri uaxantskuarhu uaxakatini jaka, jima irestauati.
Ka nóteruksï k'arhimaati o k'arhichani, ka tsánda nóteru arhiauati, ka niteru ma jásï aparhekorheta;
jimboka Karichi enga terujkani k'éri uaxantskuarhu jaka kuájchakuaxati ka itsï tsípekueri uérakuarhu páuati, ka Diósï imecheri uekue kutsunharhikuauati.



Énga karichi iúmu tsimandarhekua selluni p'ikuparhakupka, auandarhu sáni ióni pínanchentaspti.
Ka iúmu tsimani ánjelichani exeaspka Diósïri urhepanksï jarhani; ka iúmu tsimani sïuangua-kústakuechanksï intsïnhaspti.
Ka máteru ánjeli jurhaspti ka k'ejtsïtakuarhu urhepani niáraspti, tiripitiri tioxunhanda jatakua ma jinguni. Ka kánekua tioxunhanda intsïnhaspti, iámendu jakajkuticheri uandamukukorhekuecha jinguni, eska tiripitiri kéjtsïtakuarhu pérapiringa enga k'éri uaxantskuarhu urhepani jaka.
Ka tioxunhanderi sïraata tarharasïrempti jakajkuticheri uandamukukorhekuecha jinguni, enga Ánjeli jájki jimbo Diósïni axakuempka
Ka tátsekua ánjeli tioxunhanda jatakuani jupikaspti, ka k'ejtsïtakuarhu anapu turhiri uiniptsïtaspti ka jini k'uanintskaraspti; ka piritani uénaspti, ka charancheni, ka jencheni.
Ka iúmu tsimani ánjelichaksï engaksï iúmu tsimani sïuangua-kústakuechani jatsiapka p'iaraptiksï kústaani.
Ka ánjeli ma uénaspti kústani, ka chpiri ka xánuata úkorhespti iurhiri jinguni jeuekorhetini, ka parhakpenirhu k'uanijpanhaspti; ka sáno terujkani jamberi écherini kurhiraspti, ka sáno terujkani jamberi anhatapuechani kurhiraaspti, ka uitsakua xunhupiti iámu kurhiraspti.
Ka tsimandarhekua ánjelijtu kústaspti, ka k'éri ma juáteni jásï enga kurhini jápka japundarhu k'uanimanhaspti, ka japunda sáno terujkani jamberi iurhiri úkorhentaspti.
Ka sánoksï terujkani jamberi tsípiti manakorhericha engaksï japundarhu irekapka uarhisptiksï, ka ístuksï sáno terujkani jamberi k'éri icharhutecha xerendurhikorhentasptiksï.
Ka tanindarhekua ánjeli kústaspti, ka auandarhu uératini k'éri ma jóskua uekorhespti, k'ueramueni tixarapuni, ka sáno terujkani jamberi iurhekuecharhu ka itsïarhuecharhu andameraspti.
Ka jóskua arhinhasïndi k'ameri arhinhani, ka sáno terujkani jamberi itsïni k'ameraspti; ka uánekua imani itsï k'ameri jimbo uarhinhaspti.
Ka t'andarhekua ánjeli kústaspti, ka sáno terujkani jamberi tata jurhiata ambendarhekorhespti, ka sáno terujkani jamberi nana kutsï ka sáno terujkani jamberi jóskuechajtu isï, nóteruksï t'inskarasptia, ka isï jimbo sáno terujkani jamberi pájpakandespti jurhiakua ka sáno terujkani chúrekua no erajkukorheni.
Ka kurhaspka ka erani ka tsápki ma, terujkani auandarhu kárani jarhani uinhachaparini, ájkeru, ájkeru, ájkeru na xántsï kómu nitamanchaka, iámendu cha engajtsï parhakpenirhu irekaka, engaksï máteru tanimu ánjelicha kústauaka sïuangua-kústakuechani.



Ka iúndarhekua ánjeli kústaspti, ka jóskua ma exespka uekorheni auandarhu uératini écherirhu andatserani, ka uarhichao jauanhekuarhu anapu mítakua intsïnhaspti.
Ka jauanhekuani mítaspti, ka kánekua sïraata uénhespti eska k'éri ma kurhini jarhani, ka tata jurhiatani ka tarheatani pajpakajkuantaspti.
Sïratarhuksï k'érati chochuecha uéakuspti ka echerinduksï janoni, ka parhakpeni anapu k'uarapueriksï jásï uinhapekua intsïnhaspti.
ka juramumenhasptiksï eskaksï, nóma uitsakuani ka nómbe ma xunhupiti ambeni ka nóma p'ukurini ambendarhepiringa parhakpenirhu, imechani k'óru jo engajksï Diósïri selluni no jukarhupiringa.
K'óruksï no intsïnhasti sésikua uándikpeni, ka k'óruksï iúmu kutsï nósesi p'ikuastaapirindi, ka uinhamenduksï p'amerapirindi isï eska k'uarapu atajpeni
ka imani jurhiatekuechani uarhikorhenchanhaati, ka tata uarhikua sïpakorhekuauati.
Ka chochuechaksï tekechueni jarhaspti engaksï sési jurhendakata uarhipekuarhu pánhajka; kanakua tiripitiri járhatichanksï jukajtsïatini, ka k'uiripuenksï janharhispti.
Ka uarhimasïri jauiriksï jukaspti, ka púkinksï jándirani.
Ka chésïksï tiámueri jukarhekorhespti, ka p'arhaskuechaksï tekechueni kurhakorespti engaksï uarhipekuarhu p'arharaspani jarhajka.
Ka k'uarapuerinksï t'enarhpetarakua jukaspti, ka ch'etirhuksï kámasïrendi uinhapekua atajpeni ka iúmu kutsïksï nósesi p'ikuastpespti.
Ka ánjeli jauanhekuarhu anapunksï irecheni jatsikorhespti, enga Abadóni jakangurhinhajka ebreo jimbo, enga xerendurhijpeti arhikuekajka.
Ka i ambe uénaspti nósesi úkorheni, exe k'óruksï máteru tsimani jurhaxatiteru.
Ka kuíndarhekua ánjeli p'uninhaspti sïuangueri-kústakuani, ka uandakua ma kurhaspka enga uérempka t'ámu sïuanguecharhu engaksï kéjtsïtatarakua tiripitirirhu jápka, enga Diósïri urhepani jaka.
Arhiparini ánjelini enga iúmu tsimandarhekua kústakuani jatsipka, “kueratanta je t'ámu ánjelichani engaksï k'éri iurhekua Éufratesirhu uanamukuni jótakata jaka.
Ka kueratanhantasptiksï t'ámu ánjelicha engaksï ima jándu ka ima jurhiata ka ima kutsï ka ima uéxurhini míndakata jápka, sáno terujkani parhakpeni anapuechani uándikuani.
Ka uánesptiksï p'urhejkuti tekechu jataricha, terujkani irepeta millonisptiksï ji kurhaspka na engaksï xáni uánepka.
Ísï jánhaskua jimbo exespka tekechuechani ka tekechu jatarichani, ch'esï tiámueriksï chpirini jáxespti, ka chupitinksï ka tsïpamtsïnksï, ka tekechuecheri éjpuksï púkini járhaspti; ka chpiri ka sïraata ka nósesi jájkundikuaksï uéchasïrempti.
Íni tanimu nósesi jánhaskorhekua jimbo sáno terujkani jamberi uarhinhaspti, chpiri jimbo, ka sïraata jimbo ka janhajanhajkundikua jimbo engaksï ima uéchempka.
Jimbokaksï tekechuecha pénchumekuarhu ka ch'etirhu uinhapekua kámasïrempka; ka ch'etichaksï akuitsespti ka katsarhpesïremptiksï.
Ka enga xáni pakaranhapka, enga no uarhinhapka imani nósesi jánhaskorhekua jimbo, nójtuksï uékaspti moántani engaksï xáni nósesi úrini jápka, ka nójtuksï jurajkuspti Nóambakitichani ka diósï eratakatechani kómu-arhiani, engaksï tiripitiri ka meremeresïri úkateka, ka tiámu ninirantskateri, ka tsakapueri, ka ch'kariri úkateni, engaksï no exejka ka nóksï kurhani ka nójtuksï xanharani.
Ka nójtuksï moántaspti engaksï xáni uándikpepka, ka sïkuajpenksï, ka ísku-jandinksï, ka engaksï xáni ambe sïpatspepka.



Ka máteru úiuinhasï ánjelini exespka, auandarhu uératini janikuecha jinguni kétseni jarhani, xupakata jukajtsïtini, ka tata jurhiateni jánharhintatini, ka anhandurakuarhu chpirini tixandurhani jarhani.
Ka arhintskua sapichu ma p'irakutixapti, ka jantsiri ma japundarhu pimatixapti, ka máteru echerindu atastatixapti.
Ka púkini mintsiraspti; ka enga mintsirapka iúmu tsimani uandakuechaksï kurhakorhespti xamanchentani.
ka engaksï iúmu tsimani uandakuecha xamanchentapkia, ji p'iaraspka karani, engarini auandarhu uandakua ma arhipka: “Ásï jáma karaani, k'óru sési pátsaa iúmu tsimani uandakuechani engaksï auandarhu kurhanchekorheka.”
Jimajkani ánjeli engani japundarhu ka echerindu éxepka jarhani, imeri jurhijkandani jájkini auandarhu tarhatasti,
ka imani jimbo enga méntku ísï irekani jaka aiakorhespti, enga kueraaka, auandani ka écherini ka japundani ka iámendu ambe enga jima jaka, uandasti, “jurhiatekuechaksï k'amarhustia,
imani jurhiatekuechani k'óru enga iúmu tsimandarhekua ánjeli kurhakorhiaka sïuanguani uénani kústani: jiáni úkorheati ambe enga Diósï patsakata jatsika, ísï eska imeri jántspiri uandakua párichani jimbo na aiangpepka.”
Ka uandakua engani ménderu auandarhu kurhapka uandajpasptirini ka arhindini, “Ni, ka ánjelini enga japundarhu ka echerindu jaka euajku arhintskua sapichuni enga p'irakukata jatsika.”
Ka niraspka andarherani ánjelini arhiparini, eskarini arhintskua sapichuni íntskupiringa, ka arhisptirini: “Inde ka a; k'amearhataatikini nájkirukari tékueni ts'émuaka.”
ka ánjelini arhintskua sapichuni euajkuspka ka arhani; ka tékueni ts'émuspka, ka k'amearhatasptirini engani kunajkapkia.
Jimajkani arhinhaspka: “Uétarhesïndi eskari ménderu iápuru iretecharhu, ka iámendu jásï uandarichani ka iámendu irechechani Diósïri uandakuani ainguauaka.”



Ka pirimueri ts'éretatarakua ma intsïnhaspka sïmbeni jásï ma, arhiparintsïni: “Jauara ka Diósïri tióstani ts'éreta ka ístu kéjtsïtarakuani, ka miuantsï namuni engaksï jima kómu arhani jaka.
k'óru ekuarhuni ásï ts'éreta, jimbokaksï no jakajkuticha intsïnhaska ka imaksï Jerusaleni erakukatani, tanimu uéxurhini ka terujkani nósesiksï jántskantaati.”
Ji axauaka jucheti tsimani uandarichani turhipiti ch'ech'erasï xukuparhantinksï, eskaksï tanimu uéxurhini ka terujkani arhijtsïkpeaka.
Imaksï tsimani olibusïri anhatapuechesti ka tsimani ch'urhinguecha, engaksï Diósïri urhepani ka echerhirhu jaka.
Ka eka nema jámapiringa nósesi úkuani, chpiriksï uéchasïrempti ka imeri ikiatspirichanksï kurhiraani, ísïksï uarhiati ne enga nósesi úkuani jámaka.
Íksï uinhapekua jatsisti auandani míkani eska imani jurhiatekuechani no janiaka, engaksï Diósïri uandakuani aiangpeni jámani jauaka; ka uinhapekuajtuksï jatsisti itsïni iurhiri úntani, ka parhakpeni anapuechanksï nósesi úkuani, iámendu nósesi jánhaskorhekua jimbo, na enga jatinksï ima uékaaka.
Ka engaksï k'amarakia aiangpentani, nósesi jásï tsípiti jauanhekuarhu uénheati ka Diósïri uandarichani jingunksï uarhiperaati, ka andauati ka uándikuauati.
Ka ima tsimani uarhirichaksï kópekuarhu péranhaati k'éri iretarhu enga Sodoma o Ejiptu jinguni terukutanhantajka, jima engajtu imecheri Acha cháparhatanhapka.
Ka iápurisï anapuechaksï, ka máteru iretechaksï, ka mámaru jásï uandarichaksï uarhirichani tanimu jurhia ka terujkani exeauati, ka nóksï jurajkuauati eskaksï jatsianhantaaka.
Ka parhakpeni anapuechaksï tsípesïrendi engaksï ísï uándikunhapka, ka k'uínchekuaksï ma úntapirindi ka uánekua ambeksï intsïmperapirindi, jimbokaksï i tsimani Diósïri uandaricha parhakpeni anapuechani xáni nósesi kaaspka.
K'óru tanimu jurhia ka terujkani nitamatinia, Diósï imeri tsípekua p'unirhukuaspti ka incharhiaspti, ka jauarasptiksï, ka ima engaksï exeani jápka ískuksï pakareraspti chéni,
ka kurhasptiksï, k'éri ma uinhachakuani auandarhu ueratini, arhiani “ixueni karhara je” ka janikuacharhu ísïksï karhanchentaspti; imeri ikiatspirichani japarini.
Ka jimajku k'éri ma jenchespti, ka namuni k'umanchekuechani iretarhu xeriantaspti, ka jenchekua jimbo iúmu tsimani mili uarhinhaspti, ka engaksï no uarhipka chérakorhesptiksï ka Diósï auandarhu anapunksï k'éri ambe arhispti.
Ka tsimandarhekua nósesi úkorhekua nitamaspti. Exe k'óru máteru jurhaxati.
Iúmi tsimandarhekua kústaspti, ka auandarhu uinhachanhani kurhakorhespti arhinksï: Iámendu juramukua íni parhakpenirhu juchari Acheristia ka imeri Újchakurakateri, ka imaksï juramuati méntkisï.”
Ka ma ekuatse t'ámu achamasïcha engaksï uaxantskuecharhu Diósïri urhepatini uaxakatini jápka, Diósïnksï tinguikuatsekuspti ka k'éri ambeksï arhini,
arhiparinksï: Diósïmaiamu Acha Diósï, engari iámendu ambe újka úni, engari jindeka ka engari jindepka, jimbokari chéti uinhapekua p'iraskia ka juramuxakaria.
Ka k'éri iretechaksï ikiakorhespti; k'óru janostia chéti ikimperakua, ka engari uarhirichani arhinharhikuauaka, ka chéti uandakua párichandi maiamuantauakia, ka ístu chéti erakukatechani, ka engaksïni t'úngeni janhanharhijka, sapirhati ka k'ératichani; ka imechandi k'amajkuauaka engaksï parhakpenini ikichakua újka.
Jimajkani Diósïri tiósta enga auandarhu jaka mítakorhespti, ka tióstarhu Diósïri aiatsperakueri jatakua eranditakorhespti. Ka piritaspti, ka uinhachanhani, ka charancheni, ka jencheni, ka k'énharhi xanuani.



Ka auandarhu k'éri ma mínda xarhanchespti, uarhiti ma tata jurhiateni xukuparhantatini, ka nana kutsïni jatandutini jarhani, ka kanakua ma témbeni tsimani jóskueri úkata jukajtsïtini jarhani.
Ka ima uarhiti sapini erokorhexapti, ka uinhachasïrempti k'úparhata p'amerani jimboka sapini kámapiringia.
Ka auandarhu máteru mínda xarhanchespti: t'arhe k'éri ma kakoni charhapiti xarhanchespti, enga iúmu tsimani éjpuechani jukaapka, ka témbeni sïuanguechani, ka mándani éjpurhuksï kanakua jukajtsïatini.
Ka ch'éti jimbo sáno terujkani auandarhu anapu jóskuechani pájtamaaspti, ka parhakpenirhu uekopaaspti. K'éri kakoni urhepani anhaxurhikuspti uarhitini enga sapini kámapiringa, ka uájpani enga andajpenupiringa sontku mápchandini.
Ka uarhiti tataka sapichuni ma kángorhespti, enga iámendu iretechani uinhandirakuauaka juramukuani; ka uarhitinksï euapkuspti chárhakuni ka Diósïni jingunksï imeri uaxantskuarhu perani.
Ka uarhiti jimesï sïpakorhespti enga nónema irekaka, enga Diósï ambantskakutini jatsipka eska tanimu uéxurhini ka terujkani jima t'ireranhapiringa.
Jimajkani uénaspti auandarhu uarhiperanhani: Migeli ka imeri ánjelichaksï t'arhe k'éri kakoni jinguni uarhiperaspti. Ka k'éri kakonijtu imeri ánjelicha jinguni uarhipespti,
ka nóksï úspti andani, ka auandarhuksï nóteru jatanhesptia.
Ísï jimbo t'arhe k'éri kakoni, akuitse enga iónikia, enga Nóambakitika ka Satanasi arhinhajka, enga ma parhakpeni terungutpejka auandarhu pétanhantaspti imeri ánjelichani jinguni ka parhakpenirhuksï k'uanijpanhaspti.
Ka tátsekua auandarhu kurhaspka nema uinhachani arhini: Iásï k'óru juchari Diósïri p'ímutantskua ka uinhapekua ka Irechekua janostia, ka Kristueri juramukua; jimboka ima enga juchari erachichani uandakuantauempka uekajpanhaskia, enga Diósïni japarini chúrekua ka jurhiakua uandakuantaani jarhempka.
Ka imaksï Karichiri iurhiri jimbo andastia ka imecheri uandantskua jimbo, jimbokaksï no p'amojkukorhespka uarhini.
Ísï jimbo, ¡cha engajtsï auandarhu jaka tsípe je! ¡ka cha engajtsï parhakpeni jaka ka engajtsï japundarhu jaka náxantsï kómu nitamanchaa, jimboka Nóambakiti kánekua ikiatintku kétseskia, míteparini eska namuni jurhiaterku jámakia!
Énga k'éri kakoni parhakpeni k'uanijpanhani p'ikuarherapkia, uarhitini andanguni kámaspti enga tataka sapichuni kángorhepka.
K'óru uarhiti tsimani p'arhaskua k'érati tsápkiri intsinhaspti, eska jimesï enga nónema irekaka kárapiringa, k'éri kakonini iauani jarharetini, jima enga uarhiti tanimu uéxurhini ka terujkani t'ireranhapiringa.
Ka akuitse iurhekua k'érini jásï ma uéchaspti, uarhitini iurhentpetarakuekani;
k'óru parhakpeni uarhitini jarhoataspti: ka echeri mítakorhespti ka iámendu itsï jimesï inchatsespti enga kakoni uéchapka.
Jimajkani k'éri kakoni uarhitini nósesi ikiakuspti, ka niraspti máteru uájpechani urhutakuani, imechani engaksï Diósïri juramukuechani janhanharhiajka ka engaksï Jesukristueni jámajka.
Ka k'éri kakoni kutsarindu japundarhu uanamukuni pakaraspti.



Ka tátsekua nósesi jásï tsípiti manakorherini exespka enga témbeni sïuangua ka iúmu tsimani éjpu jukaaka, k'éri japundarhu uémeni jarhani ka sïuanguecharhu kanakua jukajtsïatini, ka nósesi jásï ambe k'éramakorhetarakua kararhutini enga Diósïni útakuenka.
Ka nósesi jásï tsípiti manakorheri engani exeka místu papueni jáxespti, ka ósueni jándurhani, ka púkini jándirani. Ka k'éri kakoni uinhapekua ka irechekua ka iámu juramukua imani íntskusti.
Ka éjpurhu ma kánekua arhajtsïtixapti, k'óru nimajtsïspti jima enga xáni kánekua arhajtsïtini jápka. Ka iámenduechaksï ísku pakaraspti nósesi jásï tsípiti manakorherini exerini ka chúxapastiksï,
ka k'éri kakoninksï tinguixurhikuspti, jimboka nósesi jásï tsípiti manakorherini uinhapekua íntskuspka, ka ístuksï tinguixurhikuspti nósesi jásï tsípitini arhiparinksï: “¿Nema ua nósesi jásï tsípitini andani? ka ¿Nema ua indeni jinguni uarhipeni?”
Ka sési xekorheparini uandaranhaspti Diósïni arhimarheni, ka tsimani ekuatse ka tsimani kutsï juramukua intsïnhaspti;
ka ima uénaspti nósesi ambe uandani, Diósïni arhimarheni ka imeri k'umanchekuani ka iámendu auandarhu anapuechani.
Ka sésikua intsïnhaspti Diósïri pímpinhasï iretani urhutakuni ka andani, ka iámendu k'uiripuechani iápuru ísï anapuechani ka iámendu jásï uandarichani ka iretechani juramukuaspti,
ka k'éri ambe arhiatiksï iámendu parhakpeni anapuecha engaksï no xarhantaka tsípekueri karakatarhu enga uénakuarhutki jaka, enga karichi uándikukaterika.
Ne enga újka kurhani, kurhaue:
“Ne enga k'ataperakuarhu pákueka, k'ataperakuarhuchka pánhaati, ka ne enga p'orhuakunhani uarhiaka, p'orhuakunhatinchka uarhiati.” Ixu jakajkuticheri tekaantskua ka mintsikua uétarhesïndi.
Ka tátsekua máteru nósesi jásï tsípiti manakorherini exespka echerindu uétseni jarhani, ka tsimani sïuangua jukaaspti karichirini jarhati, ka k'éri kakonini uandasïrempti.
Iámu juramukua jatsisti máteru nósesi jásï tsípitiri enga uémepka, ka eska parhakpeni anapuechaksï nósesi jásï tsípitini urheta anapuni k'éri ambe arhipiringa, imani enga nimajtsïpkia.
Ka k'érati míndechani úasïrempti, chpiri jamberi auandarhu uératini uekopasïrempti, k'uiripuni japarini,
ka parhakpenirhu anapu k'uiripuni imani míndechani jimbo tandonhastaani, enga sésikua intsïnhapka nósesi jásï tsípitini marhuakuparini, arhiaparini parhakpeni anapuechani eskaksï nósesi jásï tsípitini úkata eratakua ma úkupiringa, enga atajpetarakua uarhomuti jimbo atakata jápka ka ménderu tsíntani.
Ka sésikua intsïnhasti eska úkata eratakatani tsípekua íntskuaka, ka eska úkata eratakata úpiringa uandani ka uándikutarkorheani néni enga imani no k'éri ambe arhipiringa.
Ka iámenduechani mínda t'irejkandani jatsijkutarkorheasïrempti o jatsirhukutarkorheani, k'érati ka sapirhatichani, ka jatsikorheri ka no jatsikorherichani, ka ánchetpirichani ka jántspirichani;
ka eska nónema ambe úpiringa piáni o atarantani, imajku engaksï mínda jukapiringa engaksï nósesi jásï tsípitiri jakangurhikuani o imeri miurantskuani jukapiringa.
¡Mimixekua ixu jarhasti! Ne enga újka jánhaskani, eratsekunte nósesi jásï tsípitiri miukua; tanimu kuímuechestiksï, (666) k'uiripueri miuntskua mésti.



Ka tátsekua eraspka, ka Sióni juátarhu Karichini ma exespka anhajtsïkuni jarhani, ka imani jingunksï jarhani iúmu tsimani ekuatse ka t'ámu mili (144 mili) k'uiripuecha engaksï Karichiri ka Tátjemberi jakangurhikuani kararhutini jápka.
Ka auandarhu uinhamu kurhanchengorhexapti, eska kánekua itsï iurheni jarhani ka eska k'éri ma charancheni; ka ima k'éri kúskakua engani kurhauempka uánekua setimuenksï kurhakorhespti.
Ka k'éri uaxantskuani ka t'ámu tsípitichani, ka achamasïchani pirekua jimbanheksï ma pirekuasïrempti. Ka nónema úsïrempti pirekuani jurhengorheni, imajkuksï iúmu tsimani ekuatse ka t'ámu mili (144 mili) mítespti, engaksï parhakpeni euajpenhantaka.
Íksïsï uarhimasïchani nómeni p'arheati, tumbistiteruksï. Íksï karichini iápuru isï chúxapasïndi, ka parhakpenirhuksï p'ímutanhantasti ka íksï uénaspti Diósï ka Karichi jingunintani.
Ka nóksï ma chkuándirakua jinguni p'iaranhasti, jimbokaksï kaxumbitiska.
Ka máteru ánjelini exespka auandarhu teruncheni isï kárani jarhani, ka ambakiti aiangperakua kámaxapti enga parhakpeni anapuechani ka iámendu k'érati iretechani ka iámendu jásï uandarichani aianguapiringa.
Arhiasïrempti uinhachaparini: “Diósïni chérhe je ka pirekuni je, jimboka utatsperakueri jurhiatekueskia. K'éri ambe arhi je imani enga auandani ka parhakpenini, ka japundani ka itsïarhuechani kueraaka.”
Ka máteru ánjeli chúngumasïrempti, arhiparini: “Babilonia xerendurhinhastia k'amajkunhastia, k'éri ireta enga iámendu iretechani kauiraapka, imeri kauikua jinguni enga ískjandi újpejka.”
Ka máteru tanindarhekua ánjeli chúngumaspti uinhachaparini: “Eka nema nósesi jásï tsípitini ka imeri úkatani komarhiska, ka jurajkutakorheni imeri míndani jatsirhukunhani o jatsijkunhani,
imajtu Diósïri ikiateri kauikua intsïnhaati, enga nósani jeuetantskata jaka, ikimperatajkusï jatati. Chpiri jimbo ka janhajanhajkukua jimbo nósesi p'ikuarheratanhaati, imeri pímbinharhati ánjelicheri ka Karichini japarini,
ka imeri nósesi p'ikuerherakua sïrateni tarharaati méntkisï, nómenksï mintsikorheati chúrekua ka jurhiakua nósesiksï p'ikuarheratanhaati, imecha engaksï nósesi jásï tsípitini ka imeri úkatani k'éri ambe arhijka, méntkuenksï nitamanchaati ne engaksï imeri mindani jukaaka.”
Ixu jarhasti erakukatecheri tekaantskua, engaksï Diósïri juramukuechani kurhandirakuajka ka Jesusinksï mintsikani.
Ka auandarhu uératini uandakua ma kurhaspka, arhindini eskani ísï karapiringa: “Iásï uératinksï újchajkurakateuati ima engaksï Achani mintsikaparini uarhijka. Espiritujtu ísï uandaspti: Jo ísïsti, mintsikorheksïa, jimboka imecheri ánchekorheta úkata jarhaskia.”
Tástsekua eranchespka ka jánikua urapitini ma exeni; ka janikuarhu Acheti Uájpeni jásï ma uaxajtsïkutini jarhani, enga kanakua tiripitiri ma inchajtsïtini jápka, ka uarhojpatarakua ma sési uarhomuntatini jupikatini jarhani.
Ka máteru ánjeli k'éri tióstarhu uéraspti, ka uinhachakuspti imani enga janikuarhu uaxajtsïkupka: “Chéti uarhojpatarakua jimbo uarhojpantsï, jimboka jurhiatekueskia ka echerindu anapu tarheta xanistia.”
Ka ima enga janikuarhu uaxajtsïkupka, iámu parhakpeni uarhojpantaspti ka iámendu uarhotakatani tántaspti.
Ka uéraspti máteru ánjeli tióstarhu enga auandarhu jaka, imajtu uarhojpatarakua ma sési uarhomutini kámsïrempti.
Ka kéjtsïtakuarhu máteru ánjeli uéraspti, enga chpirini juramukuempka, ka uinhachakuspti imani enga uarhojpatarakua kámani jápka: Úberi t'imbirichani kachurhutaa, ka ma parhakpeni iámendu t'imbirichani kachurhutaa, jimbokaksï iámu ninirhukurhaskia.
Ka ánjeli iámu parhakpenirhu úbechani kachurhutaaspti imeri uarhojpatarakua jimbo, ka úbasïchani k'éri ma tsitaratakuarhu jatsiraaspti, jima enga Diósï iámu puchandurhiauaka,
ka úbasï iretarhu uéramani tauajchakunhaspti, ka tsitaratakuarhu kánekua iurhiri tsîmespti, ka tekechuechani kuakamuteraaspti ka tembeni iumu ekuatse (300) kilometru jamberi iurhespti.



Ka auandarhu máteru méntku xáni k'éri ma mínda exespka: iúmu tsimani ánjelichani, engaksï iúmu tsimani kasïngurhikuechani káani jápka k'amarhuni jámani, enga jimbo Diósï iámu imeri ikiatani k'amajkutapirinka.
Japundeni jásï ma xarhaspti jeuakorhetini chpiri jinguni ka tsónhastpeni járhani; ka japundarhu uanamukutinksï anhaxurhitini járhaspti ima engaksï nósesi jásï tsípiti manakorherini andapka ka imeri úkata eratakatani ka imeri miurantskuani, Diósïri sétimuechanksï jupikatiaxapti,
ka Moisesiri pirekua máksï piresïrempti, enga Diósïri jántspirika, ka Karichiri pirekuaksï, arhini: “K'érati ka sési járhati ambesti chéti úkuecha, Acha Diósï xáni uinhapiti, kaxumbenksï ka jurhimbenksï chéti xanharicha, irecheskari iámendu iretecharhu.
¿Nékinisï Acha, no chérhia ka nékinisï no k'éri ambe arhia? jimbokari t'újkusï pímbinhaxetika, ka iámendu iretechaksï juuati ka k'éri ambeksïni arhiati, jimbokari xarhatakorheska eskari kaxumbetiska.
Ka tátsekua eranchespka Diósïri k'umanchekua mítakorheni jarhani.
Ka tióstarhuksï iúmu tsimani ánjelicha uéraspti, engaksï iúmu tsimani kasïngurhikuechani káuempka, ambakiti takusïksï urapiti meremeresï xukuparhatini, ka tiripitiri jonguarhekuechanksï jonhetiani.
Ka tsípiti manakorheri ma iúmu tsimani ánjelichani iúmu tsimani tsúntsuechani tiripitiri íntsaspti, Diósïri ikiata uinirakuatini, ima enga méntkisï irekani jaka.
Ka tióstarhu sïrata uininhespti enga Diósïri t'íntskueka ka uinhapekua; ka nónema úpirindi tióstarhu inchani, ekaksï no urheta iúmu tsimani kasïngurhikuecha engaksï ánjelicha káni jápka k'amakurhipiringa.



Ka kurhaspka nema tióstarhu uératini k'éri ma uinhachani iúmu tsimani ánjelichani arhiani: “Ni je ka parhakpenirhu mónda je indeni iúmu tsimani tsúntsuechani Diósïri ikiata.”
Ka ánjeli ma urhepaspti ka imeri tsúntsuni parhakpenirhu móndaspti, ka kuiripu engaksï nósesi jásï tsípitiri mínda jukapka ka imeri úkata eratakatanksï kómu arhini, uénasptiksï térerhekorheni ka nósesiksï jájkundini.
Ka máteru ánjeli imeri tsúntsuni japundarhu móndaspti, ka japunda iurhiri úkorhentaspti uarhirini jásï, ka iámendu jásï tsípitichaksï uarhimespti.
Ka tanindarhekua ánjeli imeri tsúntsuni iurhekuecharhu ka itsïarhuecharhu móndaspti, ka iurhiriksï úkorhentaspti:
Ka kurhaspka ánjeli itsïrhu anapuni arhini: “T'úrisï sési jimboeka engari jindeka ka engari jindepka, pímbinhaxetiskari jimbokari ísï útatspesïnga,
jimbokaksï imasï Diósïri erakukatechani ka uandakua párichani uándikuaka, ísï jimborisï t'u iurhiri itsïmataaka; jimbokaksï andakorheska.”
Ka kurhaspka kéjtsïtakuajtu uandani: “Ísïsti, Acha Diósï engari iámendu ambe újka úni, t'úri jurhimbitku ka sési jimbori útatspesïnga.”
Ka t'andarhekua ánjeli imeri tsúntsuni tata jurhiatani móptsïtaspti, ka juramumenhaspti k'uiripuni kurhiraani.
Ka kurhinhaxapti xáni aparhenhani; ka naujki isï, nóksï montasïrenti sánderu sáni Diósïri jakangurhikuanksï utakuni, enga kasïngurhikuechani juramukuajka, ka nójtuksï moántaspti ka k'éri ambeksï arhini.
Ka iúndarhekua ánjeli imeri tsúntsuni nósesi jásï tsípitiri juramukuarhu móptsïtaspti, ka imeri irechekuarhu pájpakandespti ka k'uiripu katsamuskorhesïrempti xáni p'ameranhani,
Xani nósesi jásï p'ikuarherakua ka p'amerakua jimbo Diósïnksï auandarhu anapuni nósesi arhisïrempti, ka nóksï moántaspti imecheri úkuechani jimbo.
Ka kuíndarhekua ánjeli imeri tsúntsuni móndaspti, Éufratesi iurhekuarhu; ka iurhekua k'arhinguspti ka irechechani jurhiata andarhakuarhu isï anapuechani xanhari mitakuaspti.
Ka exespka ambe enga t'arhe k'éri kakoni uéchempka, ka enga nósesi jásï tsípiti manakorheri uéchempka, ka enga arhijtsïkpiti k'arhajpiri uéchempka, tanimu nósesi járhati kókinini járhatichani.
Nóambakiticheri espirituestiksï engaksï k'érati mínda úauempka, ma parhakpenksï uéraspti irechechani ióarhiantani, ka iámenduechanksï májku k'éri úantani, ka Diósï jingunksï uarhipetaraani imani k'eri jurhiata.
“Jinguntku ja je, ¡Ji sïpajkurheni junguaka!. Ka ima engaksï no k'uíni jauaka ka xukuparhakua jimajku jatsikorheni tsípeatiksï, nóksï patsïkjásï jauarati ka k'uratsetakorhenksï.”
Ka irechechaksï jima uandajpantaspti enga ebreo jimbo Armajedoni arhinhajka.
Ka iúmu tsimandarhekua ánjeli imeri tsúntsuni tarhiatani páraspti, ka k'éri ma uandakua tióstarhu uéraspti, k'éri uaxantskuarhu uandaparini: “Úkorhestia.”
Ka jimajku piritani uénaspti, ka nósesi kúskani, ka charancheni, ka k'éri ma jencheni, enga nóna jatini jencheni jápka enga k'uiripu xáni ióni parhakpeni irekakia.
Ka k'éri ireta tanipuru arhukurhispti, ka iretechaksï iápuru parhakpeni xerendurhikorhentaspti, ka Diósï k'éri ireta Babiloniani miántaspti ka kauikua ikiateri itsïmatani.
Ka iámendu ómekuechaksï nóteru úspti xarharania, ka juátechaksï nóteru úni xénhania.
Ka k'énharhi xánuata uekorhespti, auandarhu uératini ka k'uiripuni andajtsïkuerani xanksï k'uetsapenharhini eska ma xúndi tsíri, ka k'uiripu xánuata jimbo Diósïni nósesi arhisïrempti, jimbokaksï kasïngurhikua jimbo xáni nósesi p'ikuarherasïrempka.



Ma ima iúmu tsimani ánjelicheri enga iúmu tsimani tsúntsuechani jatsiapka, andarherasptirini ka arhindini: “Jútkiria, exerakakini enga ima uarhiti k'éri ísku jándi maiampetaranhaaka, enga japundecharhu uaxameka;
imani jingunksï parhakpenirhu anapu irechecha íntskukorhentasti ísku jándini, ka parhakpeni anapuechaksï imani ísku jángua jimbo kauisti.
Ka tátsekua Espiritu jimesï enga nónema irekaka jánhaskua jimborini páspti. Ka uarhitini ma exespka, enga nósesi jásï manakorheri charhapitini ma jatarini jápka, ka mámaru jásï uandakuechani kararekorheatini jarhani enga Diósïni útakujka; ima nósesï jásï manakorheri iúmu tsimani éjpuechani ka témbeni sïuanguechani jukaspti.
Uarhiti takusï charhaptsï ka charhapiti xukuparhatixapti, ka meremerejkuxapti tiripiti jimbo ka tsakapu sési jánharhi jimbo ka pérla jimbo, ka tsúntsu ma tiripitiri kámaxapti nósesi jásï ambe ka ísku-jángueri ikichakua ambe uiniratini.
Ka tsérhukuarhu uandakua ma kararhutini xapti, enga no iámendu kurhangunhajka: NÁNDE K'ÉRI BABILONIA ÍSKU JÁNDICHERI, KA IÁMU PARHAKPENI ANAPU KURHUNHPERATA.
Ka uarhitini exespka eska kaxumbiticheri iurhiri jimbo kauirixapka, ka imecheri iurhiri jimbo engaksï Jesusini jimbo uarhika. Ka ji sési ískuni pakareraspka ísï exerini.
K'órurini ánjeli arhispti: “¿Andirisï ísku pakarera? Jíkini aianguaka uarhitiri no jánhaskakua, ka nósesi jásï manakorheri enga jatarini jaka, enga iúmu tsimani éjpu ka témbeni sïuangua jukaka.
K'éri nósesi jásï manakorherini engari exeka, ióntkisï jámendi ka iásï nóteru jámasïndia, k'óru k'éri jauanhekuarhu uénhentaati enga úka uarhikuarhu isï niraxati. Ka parhakpeni anapuecha engaksï tsípekueri karakatarhu no jatanharhika, jiántki enga parhakpeni kueraanhaka. Ískuksï pákareraati nósesi jásï manakorheri exerini, enga ióntki jámempkia, ka enga nóteru jámpkia ka enga k'óru ménderu junguaaka.
“Jiminisï mimixekua ka jurhengua uétarhejti: Iúmu tsimani éjpuechaksï iúmu tsimani juátechesti enga uarhiti uaxajtsïkutini jaka, ka iúmu tsimani éjpuechaksï irechechesti.
Iúmu irechekuechaksï k'amakurhistia, ka máteru iásï juramuxati ka máteru nótki jurhasïndi, ka enga janoakia no ióni jauati.
Ka k'éri nósesi jásï manakorheri enga ióntki jámempka ka iásï nóteru jarhania, iúmu tanindarhekua irechesti ka iúmu tsimanicha jinguni niukorhesïndi, ka uarhikuarhu isï niraxati.
“Ka témbeni sïuanguecha engari exeaaka, témbeni irechechesti engaksï juramukua nótki p'irajka; k'óruksï k'éri nósesi jásï manakorheri jinguni sóndijku irecheuati.
Íksï teruatperatixati uinhapekuani ka juramukuani k'éri nósesi jásï manakorherini íntskuni.
Íksï Karichi sapichu jinguni uarhiperaati, ka Karichi sapichu andauati, jimboka imasï K'eri Acheka ka K'eri Irecheni, sánderu eska ne uejki, ka p'ímarhekatecha jingunisti ka erakukatecha jinguni ka mintsinharhikuecha jinguni.”
Ka ánjelirini arhisptijtu: “Japunda engari xáni exeka jima enga uarhiti ísku jándi uaxameka, iretechestiksï ka k'uiripuecha ka mámaru jásï uandaricha.
Ka témbeni sïuanguecha ka k'éri nósesi jásï manakorheri engari exeka, uarhiti ísku jándinksï kurhunheati, jandiojku ka pátsïki jásïksï jurarkuati, ka ántaatiksï ka kurhintaatiksï,
jimboka Diósï mintsitarhu pérakuaska eskaksï úaka néna enga ima uéjka: eskaksï teruatperaka k'éri nósesi jásï manakorherini irechekua íntskuni, eka jamberi k'amarhuska eska na Diósï uandarini jaka.
Ka uarhitini engari exeka, k'éri iretesti enga iámendu parhakpeni anapu irechechani juramukuajka.”



Tátsekua i ambe nitamatinia, exespka máteru ánjelini auandarhu uératini kétseni jarhani, kánekua juramukua jinguni, ka parhakpeni imeri t'íntskua jimbo eramarhendespti.
Ka uinhachasïrempti uandani: “¡K'éri Babilonia xerenhantastia, jo xerenhantastia! Nóambakiticheri k'umanchekuestia ka nósesi jásï espirituecheri k'ataperakuestia ka iámendu nósesi járhati káraticheri xerekuestia, ka ikichekueni járhati tsípiti manakorhericheri irekuestia.
Jimbokaksï iámendu iretecha kauikuani arhaska enga ísku jandi újpejka, ka parhakpeni anapu irechecha inde jingunksï ísku jándi úkorhesti, ka parhakpeni anapu ambe atarantsïtichaksï inde jingun jatsikorheri úkorhesti jimboka ima xáni tiripitiri ambe piákuasïrempka.”
Ka máteruni auandarhu uératini uandakua ma kurhaspka enga arhimpka: “Jucheti ireta, Babilonia uéakuntsï je, ásïksïni pájtame k'amanharintani ka cha jamberijtsï nósesi p'ikuastanhani; ka kasïngurhikuechantsï cha jamberi p'iuani.
Jimbokaksï inderi k'amanharhintskuecha, auandarhu jamberi niaraskia, ka Diósï imeri k'amanharintskuechani miákuantastia.
Tsimani xanhari sánderu k'uanhaskukuntsï je, eska inde na xáni nósesi útspeka, tsúntsuni enga inde kauirpetarempka, tsimani xanhari sánderu jatsirakuntsï je.
¡Iásïchka uétarantsï je xáni nósesi p'ikuastaparini!, Enga inde jatsikorhekua jimbo xáni k'éramakorhempka. Jimboka mintsita jinguni ísï p'ikuerhenhesïnga: ‘No tsîndiska, irecheni uaxakatixaka, ka nómeni nósesi p'ikuarheraaka.’
Ísï jimbosï ma jurhiatekua jimbojku kasïngurhikuechaksï janokuaati: k'arhimaati ka ueraati ka uarhiaati, ka kurhinhantaati. Jimboka Acha Diósï enga imani k'amanharhitantaka uinhapetiska.”
Ka parhakpeni anapu irechecha engaksï imani jinguni íntskukorhentaka tsípekorheniksï ka ísku jándini, tátsekuaksï p'amojkuni ueraati, engaksï exeaka jima sïrajpeni jarhani.
Imaksï iauani pakaraati xáni chéni na enga ima k'amajkunhantani jauaka, ka uandaatiksï: “¡Ájkeru, ájkeru k'éri ireta Babilonia, engari xáni uinhapekua jatsika! Andikinisï mátirku janoche iámendu jásï k'amanharhintskuecha.”
Ka parhakpeni anapu ambe atarantstichaksï uerasïndi ka p'amondakorheni imani iretani jimbo, jimboka nóteru jauakia nésï piákuaua:
tiripiti ka taiakata ambe, ka tsakapu sési jánhari ka tsakapu ambakiti mereari ambe; ka ambakiti takusï, urapiti ka charhaptsï ka sanupiti ka sununderi ambe; ka mámaru jásï chkari p'untsup'untsujkuti jásï ambe, ka iámendu úniri ambakiti úkata ambe ka ístu ambakiti chkariri ka tiámu charhapitiri ka tiámu chuperiri ka tsakapu urapitiri ambe;
ka p'untsumarhari ambe, ka tiósxunhanda ambe, ka kauikua ka aseti ambe, ka tsïreri ka tríju ambe, ka xanchakicha ka karichicha ka tekechuechani ambe, ka mótsetarakuechani ambe, ka jántspiri atarantskatechani ambe.
Ka uandaatiksï: “Nóteruri jatsiakia amanhejchakua áspenharhi, engari xáni anhejchempka; ka iámendu sési jásï ka jukaparhakua ambe ka mereari ka pitsïpiti ambe k'amakurhistia ka nóteruri méni exeakia”
Ka ambe atarantsticha, engaksï ima jimbo jatsikorheri úkorheka, iauanksï niántaati xáni chéni enga ima k'amajkunhantani jauaka, ka ueparinksï ka p'amondakorheparini uandaati:
“¡Ájkeru! ¡Ájkeru! K'éri ireta enga xáni ambaki takusï urapiti ka charhaptsï ka charhapiti xukuparhantempka, ka enga tiripiti ka tsakapu mereanhari ka ambakiti uekajchakua pirirekorhentempka
Jimboka mátirku k'amandeska xáni kánekua jatsikorhekua.” Ka iámendu engaksï icharhuta teparichani manatajka, ka engaksï jima jatapajka ka uarhoricha, ka iámendu engaksï japundarhu ánchekorherika, iauanksï pakaraspti;
ka ísï exerini na enga kurhini jápkia, uinhachasptiksï: “¿Náki máteru i k'éri ireteni májkueni jáxespi?”
Ka ueparinksï ka p'amondakorheparini t'upuri jápu atajtsïtini uandasïrendiksï: “¡Ájkeru! ¡Ájkeru, k'éri ireta! Enga ima xáni jatsikorhekua jimbo icharhuta kámatichani jatsikorheri úaka. ¡Ka mátirkuksï k'amantskanhastia!
Auanda, tsípe imani jimbo, ka cha Diósïri uandarichajtu tsípe je, ka Diósïri erakukatechajtu tsípe je, ka Diósïri arhijtsïkpirichajtu tsípe je, jimboka Diósï chánksïni jimbo imani ikimestia.”
Jimajkani ánjeli uinhapiti ma, k'énharhi tsakapu urhurhatarhakua ma tarhataspti, ka k'éri japundarhu k'uanimaspti uandaparini: “K'éri ireta Babiloniajtu májkueni mátirku k'uanimanhaati, ka nóteru méni xénhantaati.
Ka nóteru ma jásï kústati kurhakorhiati uanajtsïkuni, ka nóteru ma pireri; ka nóteru ma jásï ánchekorheri jauatia; ka nóteru ma urhurhatarhakua kurhakorhiatia urhuni jarhani.
Ka nóterukini ma jásï erajkutarakua t'íntskaracheati; nóteru ma tembuchakua kurhakorhiatia úkorheni. Jimbokaksï chéti ambe p'ípaticha parhakpenini mingorhesïrenka, ka iámendu iretechaniri sïkuaaska.”
Ka imani iretarhu Diósï uandaricheri iurhiri xénhantasti, ka Diósï erakukatecheri, ka iámendu engaksï xáni parhakpeni uándikunhaka.



Tátsekua i ambe nitamatinia, kurhaspka auandarhu uánekua uinhachanhani janhani uandanksï: “¡Aleluia! P'ímutantskua ka t'íntskua ka uinhapekua juchari Acha Diósïristi;
jimboka Diósï sési k'uetsaperpentasïnga; jimboka uarhiti ísku jándini ikimeska, enga iámu parhakpenini ikichakua úka imeri ísku jángua jimbo, ka maiampetarantastia enga ima jántspirichani uándikukuapka.”
Ka ménderuksï uandaspti: “¡Aleluia! Imeri sïrata méntkisï tarharaxati nómeni k'amajpeati.”
Jimajkani ma ekuatse t'ámu achamasïchaksï ka t'ámu tsípiti manakorhericheni jaxï kápatsentaspti Diósïni k'éri ambe arhini, enga k'éri uaxantskuarhu jaka, arhinksï: “¡Ísï úkorhestia, jo ísïue!”
Ka uaxantskuarhu uandakua ma kurhakorhespti, enga arhimpka: “Juchari Acha Diósïni pireku je, iámendu k'érati ka sapirhaticha iámendu engajtsï jántspekujka ka engajtsï janahangarhijka.”
Ka uánekua uinhachani janhani kurhaspka, ka eska kánekua itsï uekorheni jarhani, ka eska k'érati charancheni jarhani, engaksï uandempka: “¡Aleluia! Jimboka Acha uénaskia juramuni, juchari Diósï enga iámendu ambe újka úni.
Ju je tsípeni kánekuachi tsípeaka ka k'éri ambe arhini, jimboka jurhiatekua niaraskia enga Karichi tembuchaaka. ka tembunha jina jarhastia,
ka ambakiti xukuparhakua urapiti t'uput'upusï jatsikunhantastia, xukuparhakua urapiti Diósïri kaxunbitucheri ambarhati úkuechesti.”
Ka ánjelirini arhispti: “Ísï kara: Ima k'oria engaksï Karichiri tembuchakuarhu p'imarhenhaka t'ireni.” Ka arhisptiterurini: “Íksïsï Diósïri uandakuechamendueti.”
Ka ánjelini k'éri arhini tinguixurhikuspka, ka imarini arhispti: “Ásï ísï jámani ja, jíjtuni májkueni Diósïri jántspiriska eska t'u, ka eska chéti erachicha engaksï Jesusiri uandakuani p'itini jaka. Diósïndisï k'éri ambe arhiaka.” Jimbokaksï Jesusiri uandakuechasï, uandakua párichani uandarajka.
Ka exespka auanda mítakorhetini jarhani; ka tekechu urapiti ma xarharaspti: Ka jatari arhinhasïrempti: “Mintsinharhikua” ka “No chkuándira”; ka sési juramutspesïndi ka sési jimbo uarhipeni.
Ka chpiri jemberatini járhati éskasïrempti; ka uánekua kanakua jukajtsïaspi; ka jakangurhikua karakata ma kámaxapti enga imajku mítepka.
Ka takusï iurhiri atarhentskata ma xukuparhatixapti; “Diósïri uandakua” jindespti imeri jakangurhikua.
Ka auandarhu anapu uarhipitichaksï tekechu urapiti jatarini chúxapaxapti, ambakiti takusï urapitiksï t'uput'upusï xukuparhatini.
Ka tiámueri uarhipetarakua ma sési uarhomuti uéchasïrempti, enga jimbo no jakajkutichani atapiringa. Ka uinhapetarhu juramukuauati. Imasï uvechani tsitarhatakuarhu puchandurhiajti, enga Diósïri kurhunhekua ikimpekueka, enga iámendu ambe újka úni.
K'uaparhakuarhu karaparhaspti ka tsíkajtakuarhu karajtarhaspti jakangurhikua ma enga: “Irecha irechecheri ka Acha achecheri” arhijka.
Ka ánjelini ma exespka tata jurhiatarhu anhajtsïkutini jarhani, ka iámendu manakorheri káratichani engaksï iótakuarhu kárajka uinhachakuasïrempti arhiani: “Ju je, Diósïri k'éri t'irentskuarhu tángorhentsï je,
ka irechecheri k'uiripetajtsï auaka, ka p'urhejkuti urhejtsïkuricheri k'uiripetajtsï auaka, ka acheti ts'iueraticheri k'uiripetajtsï auaka, ka tekechueri k'uiripetajtsï auaka ka tekechu jataricheri k'uiripetajtsï auaka, ka iámendu jásï k'uiripueri k'uiripetajtsï auaka, ka ánchetpiricheri ka jántspiricheri k'uiripetajtsï auaka, ka k'érati ka sapirhaticheri k'uiripetajtsï auaka.
Ka tátsekua k'éri nósesi jásï tsípitini exespka, ka parhakpeni anapu irechechani imeri p'urhejkuticha jingunksï tángorhentatini jarhani, engaksï tekechu jatarini ka imeri uarhipitichani jinguni uarhipekuapiringa.
K'óru k'éri nósesi jásï tsípiti jupinhaspti. Ka diósïri uandari eratakorherijtu jupinhaspti enga nósesi jásï tsípitini míndechani úkuauempka, ka tandonhastani imechani engaksï k'éri nósesi jásï tsípitiri mínda uékapka jukani, ka imechani engaksï k'éri nósesi jásï tsípiti úkatani k'éri ambe arhimpka. Imaksï tsimarheni chpiriri japundarhu tsípiti k'uanimanhapti, enga janhajanhajkundini kurhini jaka.
Ka máteruechaksï tiámu uarhomuti jimbo uándikuaspti, enga tekechu jatari uéchempka, ka iámendu manakorheri káratichaksï niáchantaspti auantaani.



Ka ánjelini ma exespka enga auandarhu kétseni jápka, ka uarhicho jauanhekuarhu anapu mítakua káxapti, ka tiámu tepekata iósti ma jupikatini.
Ka ima t'arhe k'éri kakonini jupikaspti, enga iónisï akuitseka, enga Nóambakitika ka Satanasi, ka tiámu tepekata jimbo mili uéxurhini jójkusti.
ka uarhicho jauanhekuarhu k'uaninhasti eska iretechani nóteru támisï jánhastaapiringa, ka sési mínhaspti ka mínda ma jatsimutani, enga jamberi mili uéxurhini andangupiringa; ka tátsekua k'uaniati eska sóndi jurajkunhaka.
Ka tátsekua uaxantskuechani máru exeaspka, ka jimaksï uaxakaspti ima engaksï juramukua intsïnhapka úni arhinharhikpeni; ka máteru kachujchakatecheri ánima exeaspka, engakaksï ísï úmenhapka jimbokaksï Jesusiri ka Diósïri ambe uandantaspka, ka jimbokaksï nósesi jásï tsípitini nómeni k'éri arhispka ka ni imeri diósï eratakatani, ka jimbokaksï no jurajkutakorhespka imeri mínda jatsirhukunhani o jatsijkunhani; ima ánimechaksï ménderu uéntaspti irekani ka Diósïri újchakurakata jinguni mili uéxurhinksï juramuspti.
Ka máteru uarhiricha engaksï pakarani jápka nóksï tsíntaspti, eka no urheta mili uéxurhini nitamapiringa. Imaksï uénaspti tsíntani.
Tsípiatiksï ka Diósïriksï erakukatesti ima engaksï uénaka tsíntani; jimboka enga ménderu uarhinhaaka, uarhikua nóteru ambe ma úkuauatia, Diósïri Táteuatiksï ka imeri újchakurakateri, ka ima jingunksï mili uéxurhini juramuati.
Énga na mili uéxurhini nitamakia, Satanasi petanhantaati,
ka niuati iretechani tandonhastaani engaksï parhakpeni t'apuru pírhukutini jaka, Gógini ka Magogini, tánantauati uarhipekuarhu páani; xánksï uanetia eska kutsari japundarhu anapu.
Ka ma parhakpeni kóstiksï xanharaspti, ka Diósïri erakukatechaniksï uirhipandaspti, imeri ireta xénchakatantu. K'óru auandarhu uératini chpiri uekorhespti ka iámu kurhiraani.
Ka Nóambakiti tandonhastperi japundarhu k'uanimanhaspti, jima enga kurhimeni jaka ka janhajanhajkundini jarhani, jima engaksï k'éri nósesi tsípiti ka diósï uandari úkorheri jakaia; jimaksï chúrekua ka jurhiakua méntkisï nósesi p'ikuastanhani jauati.
Ka tátsekua k'éri uaxantskua urapitini ma exespka, ka ima enga jima uaxakatini jápka. Imani japarinksï parhakpeni ka auanda sïpakorhekuspti ka nónespti.
Ka uarhirichantuni exeaspka engaksï k'éri ambepka ka engaksï no k'éri ambepka, k'éri uaxantskuarhu urhepaniksï anhaxurhitin jarhani, ka karakatechaksï máru p'irakunhaspti, ka uarhirichaksï arhinharhikunhaspti eskaksï karakatecha na arhimpka, néna engaksï jámapka; ka karakata tsípikueri t'átsekua p'irakunhaspti.
Ka japunda íntspiantaspti uarhirichani enga jima jatsiapka, ka tata uarhicha uarhirichani íntspiantaspti enga uarhicho jatsiapka; ka arhinharhikunhasptiksï mándani arhini ísï eskaksï na jámapka.
Ka tátsekua tata uarhicha ka imeri juramukua chpiriri japundarhuksï k'uanimanhaspti. Jimasï uarhinhajti tsimani úni jámani,
ka ima enga no exenhantapka karakata tsípekuerirhu imajtu jima k'uanimanhaspti.



Ka tátsekua jimbanhe auandani ka jimbanhe parhakpenini exespka; jimboka urheta anapu auanda ka urheta anapu parhakpeni nónespkaksïa, ka k'éri japunda nóteru jarhaspkia.
Ka Jerusaleni jimbanheni exespka, ireta erakukatani enga auandarhu uératini kétseni jápka, jini uératini enga Diósï jaka. Sési xukuparhantatini eska tembunha ma enga tembuchani nirajka kúmani.
Ka kurhaspka nema k'éri uaxantskuarhu uératini uinhachani jarhani: “Exe je Diósïri k'umanchekua ísti enga k'uiripu jinguni jaka, ka Diósïri ireteuatiksï, ka Diósï imecha jinguniuati ka imecheri Diósïuati.
Ka Diósï iámendu uekua kutsunharhikuauati, ka nóteru uarhinhatia ka nóteru uenhaatia ka nóteru p'amondakorhenhatia ka nóteru p'ameranhaatia jimboka urhetkuanapu irekua nóteru jarhaskia.”
Ka ima enga uaxakatini jápka k'éri uaxantskuarhu uandaspti: “Exe iámu ambe jimbanhe úntaaka.” ka arhisptiterurini: “Kara, jimboka íksï uandakuecha mintsïkueska ka ísïstiksï.”
Ka arhisptiterurini: “Iámendu ambe úkata jarhastia. Jísïni Alfeka ka Omegeni, uénakuaka ka k'amarhukuani; Ne enga k'arhichaaka ji itsïarhu anapu itsï tsípekueri intsïmataaka.
Imeriuati iámendu ambe enga ts'iuentaaka ka no kuatantani: ka ji imeri Diósïuaka ka ima jucheti uátsïtiuati.
K'óruksï chémsïcha ka no jakajkuticha ka nósesi irericha ka uándikpiticha ka ísku jándicha ka sïkuamecha ka engaksï úkatechani diósïrajka ka iámendu chkuandirechaksï chpiriri japundarhuksï k'uanimanhaati, jima enga janhajanhajkundini jaka, jimasï tsimani úni jámani uarhinhajti.”
Ka ánjeli márini andarheraspti enga iumu tsimani tsúntsuechani káani jápka, enga k'amakurhikueri kasïngurikuechani uiniraatini jápka, ka arhiparintini uandajpaspti; “Jútkiria, tembunhankini exeraaka, enga karichiri témbeka.”
Ka espiritueri jánhaskua jimbo ánjelirini k'éri juáta iótatirhu ma páspti, ka Diósïri ireta Jerusaleni erakukatarini exeraspti, auandarhu uératini kétseni jarhani,
Diósïri t'íntskua jinguni. Imeri t'íntskua tsakapu merearini jáxespti, enga xunhupenharhi meremerejkuni jarhajka,
Ka ma uirhipandani tsïntsïkata iótati ótakorhespti, ka témbeni tsimani inchakua jukaspti, ka mándani inchakuarhu ánjelichaksï jarhaspti; ka témbeni tsimani jakangurhikuechaksï karamukurhaspti engaksï iúmu tsimani ireta Israeli uájpecheka;
tanimuksï jurhiata andarhakuarhu ísï jukaspti; ka tanimuksï karhamani isï jukaspti; ka materuksï tanimu kétsemani ísï jukaspti, ka máteruksï tanimu jurhiata inchajtsïkuarhu isï.
Ka tsïntsïkata témbeni tsimani tsakapuecharhu píjtsïkuspti, ka mándani témbeni tsimani tsakapu Karichiri uandakua páricheri jakangurhikua jukanharhispti.
Ka ánjeli enga jinguni uandaxeni jápka, tíripitiri p'atamu ts'éretatarakua ma kámaxapti enga jimbo iretani ts'éretapiringa ka inchakuechani ts'éretapiringa ka tsïntsïkatani enga uirhipandapka.
Ka k'éri ireta t'ámu tsumbindikua jukaspti jimboka ma MANSANESPKA; ka méntkueni ióskaspti ka kóskani. Ánjeli p'atamu jimbo iretani ts'éretaspti: iúmu irepeta kilometru jópkurhani k'éspti, xáni iótaspti ka ióskani ka kóskani iápuru isï.
Ka ánjeli tsïntsïkatani ts'éretaspti: ka iúmu tsimani ekuatse ka t'ámu ióxurhakua iótaspti, eska ma k'uiripu na ióxurhajka ánjelijtu ísï ts'éretaspti,
ka tsïntsïka tsakapu xunhupenharhi meremeresï jimbo tsïntsïkatespti; ka ireta tiripitirispti meremerejkuti.
Ka tsïntsïka k'énharhi tsakapuecharhu píjtsïkuspki, engaksï sési kasïpeni jápka: tsakapu xunhupenharhi meremeresï uénani, ka máteru tsakapu safirueri, ka tanindarhekua ágateri, ka t'andarhekua esmeralderi.
Ka iúndarhekua sárdonikeri, ka kuíndarhekua kornalineri, ka iúmu tsimandarhekua krisolitueri, ka iúmu tanindarhekua belirioueri, ka iúmu t'andarhekua topasioueri, ka témbendarhekua krisoprasueri, ka témbeni ma úni jámani jasintueri, ka témbeni tsimandarhekua amatisteri.
Ka témbeni tsimani inchakuechaksï pérlerispti; mándani inchakua ma pérlespti. Ka ireteri kópekua tiripitirispti pinbinhanharhi.
Ka ima iretarhu no ma tiósïo exespkani, jimboka Acha Diósï enga iámendu ambe újka úni sési iápurisï jarhaspka, Karichi jinguni.
Ka ireta no uétarhenchasïrempti eska tata jurhiata ójtu nana kutsï eramarhaskutapiringa, jimboka Diósïri t'íntskuasï t'íntskarempka, ka Karichi imeri eramarhandekuesti.
Ka iretechaksï imeri eramarhandekuarhu xanharaati, ka parhakpeni anapu irechecheri k'érikua imanksï k'érikua íntskuntaati.
Ka inchakuechaksï chúskutani no míkorheati, jimboca jima nómeni chúriaka.
Ka iretecheri k'érikua jimaksï pérakuati ka iámendu imecheri jatsikorhekua.
Ka jima nómeni ikichekueni jásï ambe inchaati, ka níjtu nema enga ikichakua ambe niátajka o chkuandireni, imajkuksïsï inchaati engaksï Karichiri tsípekueri karanharhikukatarhu jatanharhika.



Ka tátsekuarini ánjeli iurhekua sési pímbinhanharhi tsípekueri exeraspti, mereanhari xani pímbinhanharhi, ka iurhekua Diósïri uaxantskuarhu ka Karichiri uaxantskuarhu uérasïrempti.
Ka terujkani xanharu imani iretarhu anhatapu tsípekueri jukaspti enga iurhekuani jiniani ka ixueni jamberi niárakuempka, ka témbeni tsimani xanhari amanhejchakua jukasïrempti, mándani kutsï ma xanhari jukasïrempti; ka chkurhichaksï marhuasïrempti iretarhu anapu p'amenchatichani ambakerantaani.
Ka nóteru nema ikimekateuati; jimboka Diósïri uaxantskua ka Karichiri uaxantskua imani iretarhuksï jauati, ka Diósïri jántspirichaksï k'éri ambe arhiati,
ka Diósïnksï eratiati, ka imeri jakangurhikuanksï kararhuati.
Ka jima nóteru méni chúriati; ka nóteruksï uétarhenchaati erajkutarakua ka tata jurhiateri t'íntskua nóteru uétarhiati jimboka Acha Diósïri t'íntskua erajkutarauaka; ka Ima méntku ísï juramuati.
Ka tátsekuarini ánjeli arhispti: “Íksï uandakuecha mintsinharhikuesti ka jurhinpekueni; ka Acha Diósï enga imeri uandakua párichani p'ikuarhenhetaaka, ánjelini axasti imeri jántsïpirichani xarhatakuani ambe enga no ióni jimbo úkorheaka.”
Exe je, ji junguaxaka sóntkuni, ima k'oria enga aiangperata uandakuani patsaaka enga íni karanharhikukatarhu karakata jaka.
Ji Juánueska engani íni ambe kurhaka ka exeni. Ka ísï kurharini ka exerini, ánjelini tinguixurhikuspka k'éri ambe arhini engarini iámendu íni ambe exerapka.
K'órurini ima arhispti: “¡Ásïchka ísï jámani ja! jimbokani jíjtuni Diósïri jántspiriska ísï eska t'u ka eska chéti erachi Diósïri uandakua páricha, ka eska ima engaksï uandakuechani patsajka engaksï íni karakatarhu jaka. Diósïndisï k'éri ambe arhiaka.”
Ka arhisptiterurini: “Ásï jáma jískani indeni aiangperakuani enga íni karakatarhu karanharhikukata jaka, jimbokaksï jurhiatekuecha janoxakaia.
Jurajku nóambakiti k'uiripu útasï nóambakeni; ka eska ikichakua úri útasï ikichakua ambe úaka; ka jurajku eska ambakiti k'uiripu ambakiti ambe úni jauakateru, ka ne enga kaxumbentakia sánderu kaxumbente.”
“Exe je, ji no ióndani junguaxaka ka jucheti andakua juákorhexaka ka éskajtsï na xáni úrini jaka, mándani arhinksïni maiamuntaaka.
Jísïni Alfekani ka Omegeni, uénakua ka k'amarhukua.”
Ima k'óruksïa engaksï xukuparhakuani jupakorheaka, sésikuaksï jatsiaati imani anhatapu tsípekuerini akurhutani ka iretarhu inchaakuntani.
K'óruksï nósesi úricha uérakua pakaraati, ka sïkuamecha ka ísku-jándicha, ka uándikpiticha, ka ima engaksï úkata eratakatechani diósïrajka, ka ne uéjki enga chkuándirariuaka.
“Jesusiska ji, jucheti ánjelini axaska eska tángorhekuecharhu iámendu íni ambe uandantaaka. Ji Dabiri tsîuantskateska ka sïrukua jémbeni, ji K'uanhariska enga tsípa meremerejkujka.”
Ka Diósïri espiritu ka Karichiri tembunha uandasïndi: “¡Junguaia!” ka ne enga kurhani jaka uande: “¡Jungua ia!” ka ne enga k'arhichani jaka, andaparhakuente; ka ne engateru xáni tsípentajka tsípekueri itsïni p'itakorhe.
Ji aianguantaxaka iámendu imechani engaksï Diósïri uandakuani enga ixu karanharhikukata jaka kurhajka: Eka nema jámaska máteru ambe kúnharhitani, Diósï axakuauati kasïngurhikuechani engaksï ixu karanharhikukata jaka.
Ka eka nema p'ikuntaska uandakuechani íni Diósïri karakatarhu, Diósï euantaati sésikua anhatapu tsípekuerirhu akurhutani, ka nójtu inchaati ireta pímbinhaxetirhu enga ixu karanharhikukata jaka.
Ima enga íni ambe uandantajka, uandasïndi: “Sési jimbo ji junguaxaka.” ¡Ísïmendu u, juchari Acha Jesusi jungua ia!
Tata Jesukristueri kóntperat jaue iámendu chánksïni jinguni. Ísïue.

xí kwánitaska wátsïni Maríani
Xí íntskuska itsîni maríkwani
Xí tumpíni íntskuska maríkwani
k’amárasti tsírini
Xwánu xwásti tsírini
pyárakusti tsírini Maríani
María tumínani k’wanírasti tumpíni
ewáskani acháatini warini
T’u intsîkurhiaka tsúntsuni imáni
xí piréskani para María
Acháati wántikusti akwítsini
